— — למאי בין איך איינער פֿון דער שיירה צעווייטיקטע, װאָס הענגט נישט אין שכנות מיט דיר אויף אַ דאָרפֿישן סלופּ בײַ אַ צלם־וועג, זון טריקנט מיך, נאַכט לייגט זיך אויף מיר?
דײַן ברודער, זע, די ביינער פֿון מײַן גוף. די חוט־השדרה פֿון מיר: איך בין אין ליכט־ פֿון־אַ־װעלט־אין־באַגינען דורכזיכטיק. יסורים לײַטערן.
טאָג איז בראָנדז. נאַכט איז טינט. שטום ווי דו בין איך בײַ טאָג. (איך קען די משׂא בראָנדז אויף קאָפּ און אויגן נישט טראָגן). אָבער בײַ נאַכט ציט מיך די סוגעסטיע פֿון טיפֿע װאַסערן: אַרונטערגײן, אַ — — ביז איבערן קאָפּ. אַרום זענען ווענט. אַ דרײַ־גאָרנדיקע מויער און טױטע גאַסן פֿון אַ קלױסטערשטאָט.
קאָרטשע איך מיך, ברודער ישו, ס׳קאָרטשעט זיך אַ ייִדיש הויט־און־ביין (אַ צוויי טויזנט יאָר נאָך דיר. אַלט!) און מײַנע ליפּן ווערן אױפֿגעריסן : רויטע װוּנד אינעם פֿינצטערניש — — ס׳גייט מײַן קול שלאַנגענאַרטיק, אױפֿבליצנדיק: װײ! פֿונעם בלוט אַרױס — — 
דו, רײַסט זיך פֿונעם סלופּ, ווען זינגענדיקער רעגן גייט, ביימער װאַרפֿן בלעטער אָפּ. יאָמערסט אױפֿן קול. וועלדער שרײַען אויף. װעלט הענגט זיך פֿאַר דיר — און דו — פֿאַר אַלעמענס ווייעננעכט — שרײַסט, שרײַסט, ייִדיש־אומגליק־געשריי — —
געדענקסטו ברודער, ס׳הייליקע בית־לחם־דאָרף ? געדענקסטו דײַן באַגעגעניש מיט מרים אױפֿן גלילער פֿעלדערװעג: אַ קריגעלע. זאַלבונגסאײל. אירע לאָקן אױיף דײַנע פֿיס. אַ װײַסער העברעער־איבערװאַרף אויף דײַן גוף און אַ גאַרטל פֿון תּכלת אויף דײַנע לענדן געגאָרט? עך־עך. ס׳קען זײַן: דו געדענקסט שוין נישט. אַזױ פֿיל טויזנטער גלאָקן־גלאָקן קלינגען. אַזױ פֿיל װאַנזיניקע געבעטער־קולות — און אַ בלוטיק לאַטײַניש INRI איבערן מוח. — — אָבער פֿאַר װאָס איז דײַן בליק אַלץ נאָך צום הימל געווענדט און קרעכככצן װילסטו: אלי אלי; למח עזבֿתּני? — אַ מאָל אָבער שטיי איך אין רויזנדיקער מנחה־צײַט, שקיעת החמח. עך, דער טאַטע מײַנער ציטערט דעמאָלט אינעם כאַלאַט ציטער שבקדושה און שעפּט מיט די דורשטיקע אויגן דעם צער פֿון אַ פֿאַרגײענדיקן טאָג וועלט. טאַטע מײַנער װאַרט אָבער אויף שטערן־אױפֿגאַנג. אויף קידוש־לבֿנה. איך — נישט. איך שטיי : אַ װאָלקן, מיט שקיעה אין לײַב, טראַכט איך שקיעהדיק אין װויינענדיקן בלוט אַרײַן, בשעת עס רינט אַזױ: ביסט אַ דומם געװאָרן. ברודער ישו. האָסט צוויי טויזנט יאָר שלווה אױפֿן קרייץ. אַרום דיר איז אויס װעלט. עך, האָסט פֿאַרגעסן אַלץ. פֿאַרגליװערטער מוח דײַנער טראַכט נישט: דיר צוקאָפּנס אַ מגן־דוד, איבערן מגז־דוד — דוכנדיקע הענט. אונטער זי פּאַלמען־זיתים, און אתרוגים־גערטנער.
פֿאַרגליווערטע אױגן זעען נישט: דיר צופֿוסנס: אַ קופּע אָפּגעשניטענע ייִדנקעפּ. צעריסענע טליתים. צעשטאָכענע פּאַרמעטן. װײַסע לײַװנטן מיט בלוטפֿלעקן. און איבער זיי — אַ שיכּור מיט אַ שיכּורטע, פֿױלע גומענס האָבן זיי. פֿאַרסלינעטע מײַלער — עקל מיט עקלטום. שניי. פֿראָסט. שטאַר. פֿאַרגליווערטער העברעער־צער. אורייִדן־װײ. גלגלתּא, ברודער, זעסטו נישט. גלגלתּא איז דאָ: אַרום־אַרום. פּילאַטוס לעבט. און אין רוים תּהילימט מען אין די קלויסטערעס — —
כ׳װאָלט דיר געבראַכט גליענדיקע קוילן אין אַ פֿײַערפֿאַן: אין אַן אױסגעלײדיקטן שאַרבן פֿון אַ ייִדנקאָפּ. כּדי צו װאַרעמען דײַנע פֿיס, די פֿאַרפֿרױרענע — — גיב איך אָבער אַ טראַכט: כ׳האָב ברידער געקוילעטע. כ׳האָב ברידער אין דער רויטער בריונים־אַרמײ. און כ׳האָב ברידער יינגערע, װאָס פֿלאַנצן אין חדרהס זומפּן עקאַליפּטוסן. קדחת פֿרעסט זיי. שאַקאַלנקלאָג. אָבער אַ ים האָבן זיי. בערג האָבן זי און דער כּנרת איז דאָך — כּנרת. נישט װײַסל — —
עך־עך. כ׳האָב ברידער בײַם װײַסל ... װאָס זאָל איך דערציילן פֿון זיי? לבֿנה אױפֿן װײַסל. לאָדקעס שטייען געאַנקערט צום ברעג. שיפֿן גײען אפּ. נישט מײַנע שיפֿן גייען — — — אויף אַלע װאַסערן אין דער וועלט פֿירן שיפֿן מײַנע בֿרידער אום — —
שניי. פֿראָסט. שטאַר. פֿאַרגליווערטער העברעער־צער. אורייִדן־וויי. דו ביסט אַ דומם געװאָרן, דו האָסט שלווה אױפֿן קרייץ. איך, — נישט. איך נישט — —
— — — — — — — — — — — — — — 
למאי. בין איך איינער פֿון יענע צעווייטיקטע מתבודדים,. װאָס הענגט נישט אין שכנות מיט דיר אויף אַ דאָרפֿישן סלופּ בײַ אַ צלם־וועג — —
למאי איז קיין ליקוי־חמה נישט? — —