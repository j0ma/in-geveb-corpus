אין אױגוסט 1943 האָבן זיך שױן געטראָגן קלאַנגען, אַז מען װעט אין גיכן ליקװידירן בײדע געטאָס, מאַכן פּשעמישל ייִדנרײן. מען האָט זיך געגרײט צו פֿאַרשטעקן אין די בונקערס. מען האָט זיך אָנגעגרײט ליכט, שװעבעלעך, װאַסער, קאָלדרעס. קײנער האָט זיך נישט געװאָלט אַרױסרירן פֿון געטאָ, װײַל אין דער פֿרעמד, האָט מען געװוּסט, איז אַ זיכערער טױט.
מיר האָבן קײן בונקער נישט געהאַט, מיר האָבן אָבער דאָך געװאָלט פֿאַרבלײַבן אין פּשעמישל. אַזױ האָבן מיר אױספּלאַנירט, מײַן ייִנגערער ברודער און איך, אַז אין דעפּאָ, אױפֿן צװײטן שטאָק, װוּ עס שטײען אױסגעשטעלט דיװאַנען, צוזאַמענגענומען פֿון ייִדישע הײַזער, זיך צו פֿאַרשטעקן. די דיװאַנען זענען אין די װערקשטאַטן אױסגעפּוצט געװאָרן, אײדער מען האָט זײ אָפּגעשיקט קײן דײַטשלאַנד. אױפֿן צװײטן שטאָק זענען זײ געװען אױסגעשטעלט אין הונדערטער. צװישן די דיװאַנען האָבן מיר אײַנגעריכט אַ װינקל און האָבן געקלערט דאָ זיך אױסצובאַהאַלטן, צװײ טעג, ביזן סוף פֿון דער אַקציע, דערנאָך אַרױסגײן, װעלן מיר װײַטער קאָנען אַרבעטן.
דערצײלנדיק דאָס, האָט די פֿרױ מיט די צװײ טעכטער באַלד מסכּים געװען מיט אונדזער פּלאַן. מײַן פֿאָטער און מײַן עלטערער ברודער מיטן קינד, האָבן נישט געװאָלט ריזיקירן אין אַזאַ נישט־זיכער אָרט אױסצובאַהאַלטן זיך. אַ קינד פֿון דרײַ און אַ האַלבן יאָר קאָן נאָך װײנען, אָדער רעדן הױך, אַז מ׳זאָל דערהערן – זענען דאָך אַלע פֿאַרלױרן. ער האָט אָבער געהאַט צװײ אױסװעגן – אָדער גײן צו זײַן בעל־הבית, װוּ ער אַרבעט; יענער האָט אים צוגעזאָגט, אַז ער װעט אים אױסבאַהאַלטן מיטן קינד. דער אַנדערער אױסװעג – גײן צו אַ באַקאַנטן, װאָס האָט געהאַט אַ גוטן בונקער. דאָס איז געװען דער שװאָגער פֿון דער דיכטערין רחל קאָרן. זײ זענען גרײט געװען אַרײַנצונעמען מײַן ברודער מיטן קינד. ער האָט נישט געהאַט קײן גרױסן צוטרױ צו זײַן בעל־הבית, כאָטש ער איז געװען זײער אַ פֿײַנער מאַן, אָבער אַ פֿאָלקסדײַטש, און אַלע האָבן מורא געהאַט פֿאַר אַ פֿאָלקסדײַטש. און ער האָט באַשלאָסן צו באַהאַלטן זיך אין בונקער.
ס׳איז געווען אַ גרױסע שפּאַנונג. מען האָט אָנגעהױבן צוצוגרײטן די מאַשינען און דעם רױ־מאַטעריאַל. מען האָט אונדז צוגעזאָגט, אַז מען װעט אונדז שיקן צו דער אַרבעט, נאָר אין אַן אַנדערער שטאָט. גײ האָב צוטרױ צו די דײַטשן! שװאַמבערגער האָט געמאַכט אַפּעלן אין גרױסן הױף עטלעכע מאָל, מען זאָל פֿאָרן אױף אַרבעט. אָבער מיר זענען בעסער געגאַנגען אין אונדזער באַהעלטעניש, צװישן די אָנגעװאָרפֿענע דיװאַנען, און ערשט אַרױסגעגאַנגען, װען מען האָט געהערט אַ רעש אין קאָרידאָר, אָדער אױפֿן הױף. אַזױ האָבן מיר געזען, אַז די באַהעלטעניש איז נישט קײן שלעכטע.
ס׳איז שױן געװען ענדע אױגוסט. מ׳האָט געפֿילט, אַז דער סוף פֿון געטאָ דערנענטערט זיך, װײַל מען האָט כּמעט אױפֿגעהערט צו אַרבעטן. איך האָב אַזױ רחמנות געהאַט אױפֿן ברודערס ייִנגעלע! אַ שײן קינד, איך האָב אים געקושט, װײַל װער װײס צי מיר װעלן לעבן בלײַבן. יעדער צעגײט זיך אין אַן אַנדער זײַט. װײַל ביז דער לעצטער אַקציע זענען מיר נאָך אַלע געװען צוזאַמען, און דאָ גײט מײַן ברודער זיך אױסבאַהאַלטן אין אַ בונקער, און מיר – אין די װאַרשטאַטן. דאָס קינד אַלײן האָט נאָך גאָרנישט פֿאַרשטאַנען. גראָד װען מען װיל אַז די צײַט זאָל לאַנג דױערן, פֿאַרלױפֿט די צײַט אַזױ אײַליק.
ענדע אױגוסט 1943 זענען מיר נאָך אַלע אַהײמגעקומען אַרומגערעדט פֿאַרשידענע פּלענער. מיר האָבן אַפֿילו געחלומט, אַז װען די מלחמה װעט זיך ענדיקן, אױב מיר װעלן לעבן בלײַבן, װעלן מיר שרײַבן צום פֿעטער שטראַמער אין אַרגענטינע און דורך אים זיך װידער צוזאַמענטרעפֿן. דאָס קינד װעט אױסװאַקסן און װעט דעמאָלט פֿאַרשטײן, װאָס מיר האָבן איבערגעלעבט. דאָס קינד איז, נעבעך, חדשים לאַנג געזעסן אײנער אַלײן אין אַ קלײן, פֿאַרשטיקט צימערל, אָפּגעשלאָסן. ס׳האָט קײן מאָל נישט געװוּסט פֿון קײן קינדערישער פֿרײד, פֿון שפּילן זיך אין דרױסן. מיר האָבן אַלץ געטאָן, צו ראַטעװען דאָס ייִנגעלע, נישט אײן מאָל אײַנגעשטעלט אונדזער לעבן, און אַצינד גײען מיר זיך אַלע צעשײדן. מיר האָבן עס שטאַרק איבערגעלעבט, פּונקט װי װען מיר האָבן זיך צעשײדט מיט מײַן מוטער און מיט דער שװעגערין. דעמאָלט זענען מיר אַלע, אױסערן קינד, געגאַנגען אױפֿן אױסזידלונגס־פּלאַץ. מיר האָבן אַלץ געטאָן, צוריקצוברענגען די מוטער מיט דער שװעגערין קײן פּשעמישל. אַצינד גײען זיך אַלע פֿונאַנדער, און ס׳איז געװען אַזאַ װײטיק צו צעשײדן זיך מיטן זיסן קינד. יעדער האָט אים אַזױ ליב געהאַט, געצערטלט.
מיר האָבן געװוּסט, אַז אױב מען כאַפּט אונדז איצט, גײען מיר שױן נישט אַרױס לעבעדיק פֿון די מערדערישע דײַטשע הענט, איבער הױפּט – דאָס קינד, װײַל ייִדישע קינדער האָבן נישט געהאַט קײן לעבנסרעכט.
דעם 1טן סעפּטעמבער האָט שװאַמבערגער אַרױסגעגעבן אַ באַפֿעל, אַז אַלע אַרבעטנדיקע מוזן זיך דעם 2טן סעפּטעמבער אין דער פֿרי געפֿינען אױפֿן הױף פֿון די װערקשטאַטן. מען װעט אַלע אַװעקשיקן אַרבעטן אין אַן אַנדער שטאָט.
אין אַנדערן געטאָ האָט די געסטאַפּאָ אַרױסגעגעבן אַ באַפֿעל, אַז אַלע ייִדן מוזן אין דעם טאָג, אין דער פֿרי, זיך צונױפֿזאַמלען אױפֿן פּלאַץ, אַז מען װעט אַלע אַװעקשיקן צו דער אַרבעט, און די שטאָט פּשעמישל װעט מוזן װערן ייִדנרײן. אױב מען װעט עמעצן כאַפּן, נישט צושטעלנדיק זיך אױפֿן פּלאַץ, װעט ער אױפֿן אָרט דערשאָסן װערן.
װאָס עס הײסט „שיקן צו דער אַרבעט“, האָבן שױן אַלע געװוּסט. אױב מען שיקט אונדז צוזאַמען מיטן אַנדערן געטאָ, זענען מיר פֿאַרלױרן. אױב מען שיקט אונדז באַזונדער, איז נאָך פֿאַראַן אַ שטיקל האָפֿענונג אָנצוקומען ערגעץ אין אַן אָרט, צו אַרבעטן. אָבער װער קען װיסן? װער קען האָבן פֿאַרטרױען צו די דײַטשן? אין אַזאַ נישט־אַנטשלאָסנקײט זענען מיר געװען אין דעם אָװנט. גײן זיך אױסבאַהאַלטן צװישן די דיװאַנען, און נאָך אין די װערקשטאַטן, װוּ עס װילדעװעט דער באַנדיט שװאַמבערגער, און טאָמער, חלילה, כאַפּט מען אונדז, זענען אַלע פֿאַרלױרן. ער קען אונדז דערשיסן אױפֿן אָרט. אױב מיר בלײַבן, מען זאָל אונדז אַװעקשיקן, צי װעט מען אונדז נישט שיקן קײן בעלזשעץ, אָדער קײן אױשװיץ?
אין אַזאַ טרױעריקן אױסװאַל האָבן מיר זיך געפֿונען. די פֿרױ מיט די צװײ טעכטער האָבן באַשלאָסן, אַז זײ װעלן זיך גײן אױסבאַהאַלטן צװישן די דיװאַנען, װײַל אױב מען שיקט זײ אַװעק, װעלן זײ, װי פֿיל פֿרױען, פֿאַרניכטעט װערן. האָבן מיר אַלע באַשלאָסן, אַז מיר גײען זיך אױך פֿאַרשטעקן. מיר װעלן אַראָפּגײן אױפֿן הױף און זען װי די סיטואַציע זעט אױס. און דערנאָך אױסװײלן װאָס צו טאָן. װײַל דאָס, װאָס מען האָט אונדז באַפֿױלן צוצוגרײטן די מאַשינען, האָט געגעבן אַ שטיקל האָפֿענונג, אַז מען װעט אונדז פֿאָרט שיקן צו דער אַרבעט.
פֿאַר מײַן ברודער מיטן קינד איז שױן נישט געװען קײן אױסװעג. װען ער איז געקומען דעם 1טן סעפּטעמבער פֿון דער אַרבעט, האָט ער שױן מער נישט געקענט אַרױס פֿון געטאָ, האָט זיך געמוזט אױסבאַהאַלטן אין בונקער, צוזאַמען מיטן קינד. אַ גאַנצע נאַכט איז שױן קײנער נישט געשלאָפֿן. מען האָט אַרױסגעקוקט און געזען, װי דאָס געטאָ װערט אַרומגערינגלט פֿון מיליטער. יעדע פּאָר מעטער – אַ סאָלדאַט. די רעפֿלעקטאָרן האָבן שאַרף באַלױכטן בײדע געטאָס, און מען האָט געהערט פֿון אַלע זײַטן שיסן. די ייִדן, װאָס האָבן אין לעצטן מאָמענט זיך געװאָלט אַרױסקריגן אױף דער אַרישער זײַט, זענען אױפֿן אָרט דערשאָסן געװאָרן.
מײַן ברודער איז געבליבן מיט אונדז ביז 12 אַ זײגער בײַ נאַכט, אָבער דאָס קינד איז אַזױ שטאַרק געשלאָפֿן, אַז דאָס האָט פֿאַרלענגערט אױף נאָך אַ שעה צו זײַן מיט אונדז צוזאַמען.
דערװײַל איז ער געגאַנגען קוקן צי אַלע זענען שױן אַרײַן אין בונקער. אײנס אַ זײגער איז ער צוריקגעקומען, גענומען אַלע קלײדער, דאָס עסנװאַרג, װאָס מען האָט אָנגעגרײט. מען האָט אױפֿגעװעקט דאָס קינד. אַלע האָבן געהאַט קלעמענישן אין האַרצן, אַז מען מוז זיך געזעגענען. יעדער האָט געקושט דאָס קינד. ערשט איצט האָבן אַלע דערפֿילט, װי שטאַרק ליב און אײַנגעבאַקן אין האַרצן דאָס קינד איז זײ. מען האָט אים גוט אָנגעטאָן און אַלע זענען געגאַנגען באַגלײטן מײַן ברודער מיטן קינד. יעדער אײנער האָט דאָס קינד אַ ביסל געטראָגן אױף דער האַנט, ביז מען איז צוגעקומען אַ פֿופֿציק מעטער פֿון בונקער. צוליב פֿאָרזיכטיקײט, האָט מען נישט געטאָרט צוגײן נאָענט צו דער באַהעלטעניש. מיר האָבן זיך נאָך אַ מאָל געזעגנט, געקושט דאָס קינד, װי מיר װאָלטן געפֿילט, אַז מיר װעלן זיך שױן אין לעבן נישט זען מער; כאָטש דאָס קינד האָט נאָר געװאָלט מיט אונדז בלײַבן און האָט שטאַרק געװײנט. מען האָט אים אָבער אײַנגערעדט, אַז מאָרגן פֿרי װעלן מיר זיך אַלע װידער זען. מיר האָבן אָבער געװוּסט, אַז דאָס איז אוממעגלעך. דאָס האָט אים באַרויִקט, און אונדז – אױך. דאָס האָט אונדז געגעבן אַן אילוזיע פֿון האָפֿענונג, אַז מיר װעלן זיך נאָך אַ מאָל צוריק זען.
לײדער, איז עס אָבער געװען דאָס לעצטע מאָל. מען קען זיך נישט טרײסטן דערמיט, װאָס די נאַציס האָבן דאָך אומגעברענגט אַ מיליאָן אַזעלכע ייִדישע קינדער. בײַ יעדערן איז זײַן קינד געװען אײַנגעבאַקן אין האַרצן. דער װײטיק איז געװען גרױס, װײַל מיר האָבן געװוּסט, אַז די אומשולדיקע קינדער לײַדן נאָר דערפֿאַר, װײַל זײ זענען געבױרן געװאָרן ייִדישע קינדער. װאָס האָט דען אַזאַ אומשולדיק קינד שלעכטס געטאָן, אַז מען זאָל עס אומברחמנותדיק אומברענגען?
געקומען בײַ נאַכט אין אונדזער צימער, האָבן מיר אײַנגעפּאַקט די פּעקלעך, זיך געגרײט גאַנץ פֿרי צו גײן אין די װערקשטאַטן, זיך דאָרט אױסצובאַהאַלטן צװישן די דיװאַנען. מײַן ברודערס שװאָגער, װעלכער האָט אַ צײַט לאַנג געאַרבעט מיט אונדז, איז געװען אַן אינזשיניער, האָט נישט געהאַט קײן געלענק צו פֿיזישער אַרבעט. אַזױ אַז ער איז געװען אין געטאָ נומער 2, צװישן די נישט־אַרבעטנדיקע ייִדן, און דעם 2טן סעפּטעמבער 1943 איז ער מיט אַלע ייִדן פֿאַרשיקט געװאָרן קײן אױשװיץ, און דאָרט זענען זײ אַלע אומגעקומען.
גאַנץ פֿרי זענען מיר אַלע אַרױס פֿון אונדזער צימערל, מער קײן מאָל נישט צוריקצוקומען, און אַרױף אין אונדזער באַהעלטעניש. די פֿרױ מיט די צװײ טעכטער, מײַן פֿאָטער און מײַן ייִנגערער ברודער, אַלע זענען מיר אַרױף אױפֿן צװײטן שטאָק. קײנער האָט אונדז נישט באַמערקט. מיר האָבן זיך פֿאַרשטעקט, מיטגעהאַט עסן און טרינקען אױף אַ פּאָר טעג. עס איז געװען אונדזער האָפֿענונג אױסצומײַדן די דעפּאָרטאַציע. אױפֿן הױף, האָבן מיר געהערט, קומען זיך צונױף אַלע אַרבעטער פֿון די װערקשטאַטן. מען הערט געשרײען, געװאַלדן. זאָגט מײַן ייִנגערער ברודער צו מיר:
– װײסטו װאָס, עס איז דאָך נאָך פֿרי, לאָמיר אַראָפּגײן אױפֿן הױף אַ קוק טאָן, װי האַלט עס מיט דער „אַקציע“. װעלן מיר זען, אַז עס האַלט שלעכט, קענען מיר באַלד זיך צוריקקערן אַהער, אין דער באַהעלטעניש.
אַלע זענען מסכּים געװען. האָבן מיר אַלץ איבערגעלאָזט, זיך אַרױסגעשלײַכט פֿון אונדזער באַהעלטעניש און אַראָפּ אױפֿן הױף, כּדי צו זען צי עס איז באמת געפֿערלעך. קױם זענען מיר אַראָפּגעקומען, איז שױן אין קאָרידאָר געװען די ייִדישע פּאָליצײ, צוזאַמען מיט דער געסטאַפּאָ, און אונדז אַרױסגעשלעפּט אױפֿן הױף. דאָרט זענען שױן געװען פֿאַרזאַמלט הונדערטער פֿון די אַרבעטנדיקע ייִדן. קײן צוריק איז מער נישט געװען. מיר האָבן נאָך געזוכט מיט אַלע מעגלעכקײטן אַרײַנצוכאַפּן זיך צוריק אין הױז. ס׳איז אָבער געװען אוממעגלעך. אומעטום זענען געװען צעשטעלט װאַכן פֿון געסטאַפּאָ און פּאָליצײ, אױף טריט און שריט. װאָס טוט מען איצט? מײַן פֿאָטער, װי אױך די פֿרױ מיט די צװײ טעכטער, האָבן געהאַט צו אונדז אַזאַ צוטרױ, זײ זיצן אױפֿן צװײטן שטאָק אין דער באַהעלטעניש. אַצינד קענען מיר זיך אַפֿילו נישט צונױפֿרעדן מיט זײ. מיר זענען געװען פֿאַרצװײפֿלט, איבער הױפּט צוליבן פֿאָטער. װײַל אָן אונדז, איז ער אַ פֿאַרלױרענער. איך און מײַן ברודער האָבן גאָרנישט געהאַט מיט זיך, נישט קײן העמד איבערצובײַטן, אַפֿילו נישט קײן טיכעלע. דער פּלאַץ איז געװען הערמעטיש אָפּגעשלאָסן, מיט סאָלדאַטן, מיט עס־עס, מיט דער געסטאַפּאָ, פּױלישע, אוקראַיִנישע און אױך ייִדישע פּאָליצײ. מיר האָבן געבעטן אַ ייִדישן פּאָליציאַנט ער זאָל אַרױפֿגײן אױפֿן צװײטן שטאָק, און לינקס, װוּ עס שטײען די דיװאַנען, זאָל ער שרײַען און אױסרופֿן דעם נאָמען פֿון מײַן פֿאָטער און אים זאָגן, אַז מיר קענען נישט צוריק אַרײַנגײן אין דער געבײַדע; און אַז ער זאָל נעמען אַלע אונדזערע זאַכן און גלײַך צו אונדז אַראָפּקומען אױפֿן הױף פֿון די װערקשטאַטן. אױך דער פֿרױ מיט די צװײ טעכטער זאָל ער זאָגן, װי אונדזער לאַגע האָט זיך מיט אַ מאָל געענדערט, און זאָל זי מאַכן װי זי פֿאַרשטײט.
מיר האָבן געװאַרט אַ שעה און צװײ, און מען האָט מײַן פֿאָטער נישט געזען. דאָס איז געװען פֿאַר אונדז שרעקלעך, װאַרטנדיק אַזױ נישט װײַט פֿון אײַנגאַנג־טױער, װײַל די טרעפּלעך, פֿון װאַנען מײַן פֿאָטער האָט געזאָלט אַראָפּקומען, זענען געװען נעבן טױער. פּלוצעם איז צו אונדז צוגעקומען אַ ייִדישער פּאָליציאַנט און אונדז אָנגעזאָגט די טרױעריקע בשׂורה, אַז די געסטאַפּאָ האָט אַנטדעקט דעם בונקער, װוּ מײַן ברודער מיטן קינד האָבן זיך באַהאַלטן. אײגנטלעך, האָבן זײ דעם דאָזיקן בונקער נישט אַנטדעקט. זײ האָבן זיך דערקליבן צו אַן אַנדערן בונקער, און די געסטאַפּאָ האָט זײ געזאָגט, אַז מען װעט זײ אַלע איבערלאָזן אין פּשעמישל, אױב זײ װעלן אױסגעבן נאָך בונקערס. האָט זיך געפֿונען אַ געװיסער ברעטמעל, װאָס האָט אױסגעגעבן דעם בונקער פֿון מײַן ברודער.
פֿון דעם מאָמענט אָן האָבן מיר פֿאַרלױרן יעדע האָפֿענונג צו זען אונדזער ברודער מיטן שײנעם, טײַערן ייִנגעלע זײַנס. מיר האָבן אַזױ פֿיל אײַנגעשטעלט די גאַנצע צײַט, אין די שרעקלעכסטע באַדינגונגען, אָפּצוראַטעװען דאָס קינד. מײַן ברודער איז אומגעקומען, אפֿשר נאָר דערפֿאַר, װאָס ער האָט געװאָלט ראַטעװען זײַן קינד.
אין דעם מאָמענט האָבן מיר, איך און מײַן ברודער, געמוזט טראַכטן װי אַזױ אַראָפּצוברענגען אונדזער פֿאָטער, ער זאָל מיט אונדז מיטפֿאָרן, װײַל בלײַבן אױבן איז – אַ זיכערער טױט. דעם ייִדישן פּאָליציאַנט, װאָס מיר האָבן אים געבעטן די טובֿה, האָבן מיר מער נישט געקענט געפֿינען אין דער בהלה. מיר האָבן נישט געװוּסט װאָס צו טאָן. אַרום 12 אַ זײגער האָט מען אונדז אױסגעשטעלט צו פֿינף אין אַ רײ. געגאַנגען זענען מיר, אַרום 600 ייִדן, צום װאָקזאַל. אױפֿן װעג איז יעדע פֿינף מעטער געשטאַנען אַ סאָלדאַט מיט אַ מאַשין־געװער. מען האָט דערקענט, אַז זײ זענען נישט קײן דײַטשן. האָט מען זײ געפֿרעגט, פֿון װאַנען זײ זענען? האָבן זײ געזאָגט: פֿון ליטע און לעטלאַנד. עס האָבן שױן געװאַרט אױף אונדז בהמות־װאַגאָנען. אײַנגעשטיגן צו 100 אין יעדן װאַגאָן, זענען מיר דאָרט שטײן געבליבן ביז בײַ נאַכט. מיר האָבן גאָרנישט געװוּסט װעגן אונדזער פֿאָטער, נישט געװוּסט װוּהין מען שיקט אונדז. אױף די אַנדערע װאַגאָנען, האָט מען געהערט, לאָדנט מען אױף מאַשינען. דאָס האָט געגעבן אַ שײַן פֿון האָפֿענונג, אַז מען שיקט אונדז דאָך צו אַן אַרבעט.
בײַ נאַכט האָט דער צוג גערירט, דערװײַטערט זיך פֿון מײַן הײמשטאָט פּשעמישל, װוּ איך בין געבױרן און װוּ איך האָב פֿאַרבראַכט מײַנע שענסטע יוגנט־יאָרן. דאָרט האָב איך דערװאָרבן קולטור, געפֿירט אַ געזעלשאַפֿטלעכע, סאָציאַלע טעטיקײט, מיטן באַװוּסטזײַן און האָפֿענונג, אַז מיר קעמפֿן פֿאַר אַ בעסערער װעלט, צוזאַמען מיט אַלע פֿעלקער, במילא אױך – פֿאַרן ייִדישן פֿאָלק. אָבער די אַלע האָפֿענונגען האָבן זיך פֿאַרענדיקט טרױעריק. די גאַנצע ייִדישע באַפֿעלקערונג פֿון פּשעמישל איז פֿאַרניכטעט געװאָרן, מיט דער מיטהילף פֿון דער אָרטיקער פּױלישער און אוקראַיִנישער באַפֿעלקערונג.
מיט אַזעלכע טרױעריקע געדאַנקען, אין אַ שרעקלעכער רעאַליטעט, זענען מיר אין די פֿול געפּאַקטע װאַגאָנען געפֿאָרן אין דער אומבאַקאַנטער פֿרעמד, אַלץ װײַטער פֿון פּשעמישל. אַלע אילוזיעס און האָפֿענונגען זענען געװען פֿאַרלױרן. מיר האָבן זיך געפֿילט אָפּגענאַרט, פֿאַרשטױסן, פֿאַרטריבן. און איך האָב געשװױרן קײן מאָל מער אַהין זיך נישט אומצוקערן, אױב אַפֿילו איך װעל לעבן בלײַבן.
דעם זעלבן טאָג, דעם 2טן סעפּטעמבער 1943, איז פֿאָרגעקומען די אױסזידלונג און פֿאַרניכטונג פֿון אַנדערן געטאָ. הונדערטער ייִדן זענען דערשאָסן געװאָרן אױפֿן אָרט. אַזױ האָבן זײ געטראָפֿן אין אַ הױז באַהאַלטן אונדזער חבֿר אַנשל גאָלדפֿאַרב (זײַן ברודער לעבט הײַנט אין ישׂראל), האָבן אים די דײַטשן אױפֿן אָרט דערשאָסן. זײַן חבֿרטע, װאָס איז געװען מיט אים באַהאַלטן, און ער, אַנשל, זענען אַנטלאָפֿן אױפֿן דאַך. איז די געסטאַפּאָ זײ נאָכגעלאָפֿן און נאָכגעשאָסן. ער איז געװען אײנער פֿון די לעצטע פֿון אונדזער גרופּע חבֿרים, אומגעקומען דורך די דײַטשע רוצחים. די געסטאַפּאָ האָט צונױפֿגעשלעפּט אױפֿן פּלאַץ די טױזנטער ייִדן, װעלכע האָבן זיך נאָך געפֿונען אין געטאָ. פֿון זײ האָבן די געסטאַפּאָ אַרױסגענומען אַ פּאָר הונדערט, כּדי רײן צו מאַכן, און אַלע איבעריקע אַװעקגעשיקט קײן אױשװיץ, און אין בירקענאַו זענען זײ אַלע אומגעקומען אין די גאַזאױװנס (מ׳האָט דערצײלט, אַז אױך מײַן ברודער מיטן קינד זענען געװען צװישן זײ).