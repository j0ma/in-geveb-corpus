הונדערטער יאָרן האָבן ייִדן גערעדט ייִדיש, געפֿרייט זיך און געדאגהט אויף ייִדיש, געהאַנדלט און געוואַנדלט, אַ וועלט אויסגעווען אויף זייער שפּראַך – אויף ייִדיש. מאַמעס האָבן מיט „אונטער שׂרהלעס וויגעלע“ קינדער פֿאַרוויגט. אויף ייִדיש האָט מען געלערנט אין חדרים, אין ישיבֿות, אין קלויזן און בתּי־מדרשים, תּורה און ספֿרים פֿאַרטײַטשט, אויף ייִדיש האָבן רבנים און גאונים תּורה און מוסר געזאָגט פֿאַר דעם עולם, אויף ייִדיש זענען געווען געשריבן מוסר־ספֿרים. אַ גאַנץ העלפֿט פֿון דעם ייִדישן פֿאָלק, אונדזערע מאַמעס, האָבן דעם ייִדישן חומש, דעם צאינה־וראינה געלייענט, אויף ייִדיש האָבן זיי אַפֿילו זייערע האַרציקע תּפֿילות, תּחינות, געזאָגט.

 אַ קיצור אויף ייִדיש האָבן ייִדן אַ וועלט אויסגעפֿירט, און קיינעם איז נישט אײַנגעפֿאַלן אָפּצופֿרעגן, צי איז רעכט אַזוי, צי איז טאַקע ייִדיש אונדזער שפּראַך און צי דאַרפֿן מיר אפֿשר גאָר האָבן אַן אַנדער שפּראַך? אַוודאי ייִדיש! וואָס דען? אַוודאי קען מען אַ וועלט אויספֿירן נאָר אויף דער שפּראַך, וואָס ייִדן האָבן זי פֿון דור־דורות אין מויל, און וואָס אַלע ייִדן פֿאַרשטייען. איז דען שייך צו פֿרעגן, למשל, צי איז רעכט, וואָס אַ מענטש גייט אויף זײַנע פֿיס, טוט מיט זײַנע הענט, קוקט מיט זײַנע אויגן וכדומה? אַוודאי אַזוי, דאָס איז דאָך דער דרך־הטבֿע! האָבן ייִדן טאַקע נישט געפֿרעגט קיין ווילדע קשיות און געטאָן זיך זייערס, און טאַקע אויף זייער שפּראַך, אויף ייִדיש.

 וואָרעם ייִדיש האָט געגעבן אַ וועלט צו זען. צי האָבן ייִדן, למשל, געוווּסט פֿון אַ וועלט צו זאָגן, איידער ס׳זענען אויפֿגעקומען ייִדישע צײַטונגען? ערשט, אַז מ׳האָט אָנגעהויבן דרוקן צײַטונגען און ביכלעך וועגן דער הײַנטיקער וועלט אויף ייִדיש, האָט אַ ייִד געקענט וויסן, וואָס עס טוט זיך אין פּאָליטיק, אין מיסחר, צווישן ייִדן, אין לענדער און צווישן פֿעלקער, בכלל וואָס טוט זיך אויף דער גאָרער וועלט. ייִדן האָבן זיך געקענט דערוויסן, וואָס די צײַט פֿאָדערט פֿון אונדז, ווי האַלט עס מיט ייִדן, מיט זייערע פּרנסות און מיט זייער גײַסטיק לעבן. וואָס דאַרפֿן ייִדן פֿאַרלאַנגען, וואָס טוט מען, אַז מ׳זאָל ייִדן נישט באַעוולען, אַז זיי זאָלן אויסבעסערן זייער מצבֿ וכדומה. אַ כּלל דורך ייִדיש איז אַ ייִד געווען פֿאַרקניפּט און פֿאַרבונדן מיט ייִדן און מיט אַ וועלט, אַזוי ווי יעדער אַנדער אומה דורך איר שפּראַך, און האָט געקענט זוכן מיטלען, ווי אַזוי נישט צו בלײַבן הינטערשטעליק פֿון אַ וועלט.

אַזוי האָט זיך געפֿירט אונדזער ייִדיש וועלטל כּמנהגו, ייִדן האָבן געהאַלטן, אַז אַזוי דאַרף זײַן. ווי פֿאַרוווּנדערט דאַרף עס איצט זײַן אַ ייִד פֿון אַ גאַנץ יאָר, ווען מיט אַ מאָל הערט ער די לעצטע יאָרן וועגן „ייִדישיסטן“ און „העברעיִסטן“, וועגן אַ „קאַמף“, וואָס קומט פֿאָר צווישן צוויי מחנות אין דער שול און אין תּלמוד־תּורה, אין די בילדונגס־חבֿרות און קהילות! וואָס זאָל ער זיך קלערן, ווען „העברעיִסטן“ נעמען מיט אַ מאָל אים אײַנרעדן, אַז „ייִדיש“ איז נישט קיין שפּראַך, נאָר אַ שאַנדע, אַ „זשאַרגאָן“, וואָס מ׳דאַרף פֿון אים, וואָס גיכער, פּטור ווערן? וואָס זאָל ער זיך טראַכטן, ווען ער הערט, ווי „העברעיִסטן“ זענען מרעיש־עולמות, אַז „ייִדישיסטן“ ווילן אויסמעקן אונדזער גאַנצן „עבֿר“ מיט דער תּורה, מיט דער גאַנצער גוטער ייִדישקייט, פֿירן שיִער נישט צו שמד? און זיי, די „העברעיִסטן“, וועלן שוין ראַטעווען דאָס פֿאָלק ישׂראל, אַלע ייִדישע קינדער וועלן מיט אַ מאָל אָנהייבן רעדן העברעיִש, ווי אַ וואַסער, און זיי, די „העברעיִסטן“, וועלן אונדז אַרײַנזעצן אַ נײַע, כּשרע העברעיִסטישע נשמה!

דאַרף מען אויפֿקלערן די זאַך, אַז יעדער ייִד זאָל פֿאַרשטיין, וואָס איז דאָס אַזוינס „ייִדישיסטן“, וואָס מ׳מאַכט זיי איצט פֿאַר עוכרי־ישׂראל, פֿון וואַנען נעמען זיי זיך, וואָס ווילן זיי? און ווײַטער, וואָס איז דאָס אַזוינס „העברעיִסטן“, וואָס פֿאַר אַן עוולות שטעלן זיי אויס די „ייִדישיסטן“ און וואָס ווילן זיי אויספֿירן? זאָל די זאַך אַראָפּ פֿון די הויכע הימלען פֿון פּאַרטיי־חקירה אויף דעם מעמד פֿון פּשוטן פֿאַרשטאַנד, זאָל יעדער וויסן, פֿון וואָס דאָ רעדט זיך. וואָס צו טאָן, וועט ער שוין אַליין פֿאַרשטיין.

פֿון וואַנען נעמען זיך „ייִדישיסטן“? ווי אַזוי איז דאָס געקומען דערצו, אַז ייִדיש, די שפּראַך פֿון פֿאָלק ווייניקסטנס טויזנט יאָר דורך אַנאַנד, האָט באַדאַרפֿט גאָר האָבן אַ באַזונדער „פּאַרטיי“, אַ מחנה, וואָס שטעלט זיך אײַן דערפֿאַר? און ווער באַפֿאַלט דען די ייִדישע שפּראַך, אַז מ׳זאָל דאַרפֿן זיך אָננעמען פֿאַר איר? און וווּ זענען ייִדן אויף דער וועלט, וואָס האָבן עפּעס אויך אַ דעה?



די שׂינאה צו ייִדיש בײַ אַ געוויסן טייל געבילדעטע ייִדן, אינטעליגענטן, איז נישט נעכטן געוואָרן. זי האָט שוין אַ חזקה פֿון שיינע עטלעכע צענדליק יאָרן. די ערשטע, וואָס האָבן ייִדיש געוואָרפֿן אַ שטיין אין קאָפּ און געקרוינט אונדזער פֿאָלקשפּראַך מיט דעם בזיון־נאָמען „זשאַרגאָן“, דאָס זענען געווען די משׂכּילים נאָך פֿון ניקאָלײַ דעם ערשטנס צײַטן. און געטאָן האָבן זיי עס נישט דערפֿאַר, ווײַל זיי זענען געווען שׂונאים דעם פֿאָלק, נאָר, אַדרבא, פֿון ליבשאַפֿט און איבערגעגעבנקייט. זייער רצון און זייער צוועק איז געוויס געווען צום גוטן, נאָר וואָס דען? זיי זענען געגאַנגען מיט אַ פֿאַלשן דרך. וואָס האָבן געוואָלט די משׂכּילים? זיי האָבן געוואָלט אויסמענטשלען דעם ייִדן, זיי האָבן געוואָלט אויפֿריכטן דאָס פֿאָלק מיט לײַטן גלײַך. […]

דער חרם אויף ייִדיש איז געווען אַזוי שטאַרק, מ׳איז אַזוי פֿאַרגלייבט געווען, אַז נאָר דורך רוסיש אָדער דורך פּויליש עפֿענען זיך די טויערן פֿון בילדונג, פֿון וויסן, פֿון אַ וועלט, מ׳האָט אַזוי פֿאַרמיאוסט די ייִדישע שפּראַך, אַז דאָס פֿאָלק גופֿא איז אַראָפּגעפֿאַלן בײַ זיך אין די אויגן מיט זײַן שפּראַך און האָט נישט באַוויזן זיך רעכט אַקעגנשטעלן. […]



מ׳דאַרף דעריבער האָבן הײַנטוועלטיקע פֿאָלקשולן, וואָס דאָס ייִדישע קינד זאָל דאָרט אַנטוויקלען זײַן שׂכל און זײַנע חושים, זײַן נשמה און זײַן גוף און זאָל זיך אויסלערנען דאָס וויכטיקסטע, וואָס עס האָט נייטיק אין לעבן: לייענען און שרײַבן, רעכענען און וויסן פֿון אַ וועלט (געאָגראַפֿיע, געשיכטע, די נאַטור וכדומה).

אין דער ייִדישער פֿאָלקשול דאַרפֿן אַלע לימודים, אַלע געשפּרעכן פֿון די לערער מיט די קינדער, אַ כּלל, אַלצדינג געפֿירט ווערן אויף דעם קינדס מאַמע־לשון, אויף ייִדיש. מיר דאַרפֿן נישט אָנקומען צו קיין פֿרעמדער שפּראַך. […] וואָרעם מיט וואָס איז ייִדיש ערגער פֿאַר אַנדערע שפּראַכן? קאָן מען דען אויף ייִדיש נישט רעדן, שרײַבן, טראַכטן, פֿילן אַזוי גוט, ווי אויף יעדער אַנדער שפּראַך? […] זאָלן מיר דען זאָגן, אַז ייִדן, וואָס זיי רעדן נאָר ייִדיש, האָבן נישט גענוג שטאָף אין דער שפּראַך אויף אַרויסצוגעבן די טיפֿסטע געדאַנקען, די געהויבענע געפֿילן? [...]

דאָס קינד, אַפֿילו אַ קינד פֿון פֿינף, זעקס יאָר, קומט אין דער שול מיט אַ גרויסן אוצר באַגריפֿן, געפֿילן, איבערלעבענישן, וואָס ס׳ברענגט פֿון דער היים, פֿון דער גאַס, און וואָס ס׳ליגט בײַ דעם טיף אין האַרצן און אין מוח. דאָס קינד, נישט נאָר ס׳רעדט, נאָר ס׳טראַכט און ס׳פֿילט, און געוויינטלעך אויף זײַן שפּראַך, אויף דער מוטערשפּראַך. אַ קיצור, דאָס קינד איז אַ קליין וועלטל פֿאַר זיך, און דעם לערערס אַרבעט איז — דאָס דאָזיקע וועלטל פֿאַרברייטערן, פֿאַרפֿײַנערן, פֿאַרטיפֿן.

די „ייִדישיסטן“ זענען הײַנטוועלטיקע מענטשן, זיי ווילן אַרײַנטראָגן אַ נײַעם גײַסט, אַ הײַנטוועלטיקן שניט אין ייִדישער בילדונג, אין ייִדישער עדוקאַציע, אָבער, זיי גייען מיט דעם אַלטן ייִדישן דרך: לערנען קאָן מען נאָר אויף דער שפּראַך, וואָס דאָס קינד פֿאַרשטייט, אויף מאַמע־לשון, אויף ייִדיש.

קומען די העברעיִסטן און לייקענען שטיין־און־ביין און טענהן, אַז צוויי מאָל צוויי איז פֿינף, דאָס הייסט: לערנען דאַרף מען מיט אַ קינד נישט אויף דער שפּראַך, וואָס דאָס קינד פֿאַרשטייט, אויף ייִדיש, נאָר דווקא אויף דער שפּראַך, וואָס דאָס קינד פֿאַרשטייט נישט, אויף לשון־קודש. בײַ דער גאַנצער וועלט איז טאַקע גוט, וואָס מ׳לערנט און מ׳איז מדריך דאָס קינד אויף מאַמע־לשון, נאָר בײַ אונדז, ייִדן, דאַרף זײַן פּונקט פֿאַרקערט.

ראשית, טענהן די העברעיִסטן, דאַרף מען אויף ייִדיש נישט לערנען, ווײַל ייִדיש איז קיין שפּראַך נישט, ייִדיש איז „אַ זשאַרגאָן“, אַ פֿאַרדאָרבן פֿרעמד לשון. דאָס איז די נאַרישסטע טענה, וואָס ס׳גיט נאָר אין דער וועלט. אויף אַ שפּראַך פֿרעגט מען קיין ייִחוס נישט, אַזוי ווי מ׳פֿרעגט נישט קיין ייִחוס בײַ קיין מאַמע. קיין פֿאָלק קלײַבט זיך נישט אויס קיין שפּראַך, וואָס פֿאַר אַ עס וויל, אַזוי ווי מ׳קלײַבט זיך נישט צו קיין מאַמע. נישט צופֿעליק און נישט מיטן בייזן ווילן האָבן ייִדן פֿאַרגעסן לשון־קודש און האָבן איבערגענומען אַ פֿרעמדע שפּראַך. דאָס לעבן האָט אַזוי געהייסן, אַנדערש האָבן אונדזערע עלטערן נישט געקאָנט טאָן! נישט נאָר אין „גלות“, ווי העברעיִסטן און ציוניסטן ווילן אונדז אײַנרעדן, האָבן ייִדן אויפֿגעהערט צו רעדן לשון־קודש, נאָר אין זייער לאַנד, אין ארץ־ישׂראל אויך. הונדערטער יאָרן, בעת דעם בית־שני, האָבן ייִדן אין ארץ־ישׂראל גופֿא שוין נישט גערעדט לשון־קודש, נאָר אַראַמיש. אָבער דאָס דאָזיקע אַלטדײַטש לשון, דאָס ייִדיש, וואָס מיר רעדן, שרײַבן, טראַכטן און פֿילן איצט, איז שוין אַ שפּראַך בײַ ייִדן טויזנט יאָר.

הײַנטיקע צײַטן איז שוין אַ כּלל־גדול, אַז אַזוי ווי יעדער יחיד אין דער מלוכה דאַרף האָבן פּאָליטישע פֿרײַהייט, אַזוי דאַרף אויך האָבן געוויסע פּאָליטישע פֿרײַהייט יעדעס פֿאָלק אין דער מלוכה. מיט פּאָליטישער פֿרײַהייט סתּם פֿאַר יחידים איז מען איצט שוין נישט יוצא. וואָרעם יעדער מענטש איז נישט נאָר אַ תּושבֿ פֿון דער גאַנצער מדינה, נאָר קודם־כּל איז ער אַ גליד פֿון זײַן פֿאָלק. ייִדן זענען רוסלענדער בירגער אין דער מדינה רוסלאַנד, גלײַך אַזוי, ווי רוסן, פּאָליאַקן, אוקראַיִנער און אַנדערע. ייִדן זענען פּוילישע בירגער אין דער מדינה פּוילן, אַזוי ווי פּאָליאַקן, דײַטשן, נאָר ייִדן זענען אַחוץ דעם נאָך ייִדן, דאָס הייסט זיי זענען אַ פֿאָלק מיט אַן אייגענער געשיכטע, מיט אייגענער אמונה און מינהגים, מיט אַן אייגענער שפּראַך, מיט אייגענע ליידן און פֿריידן, נויטן און פֿאַרלאַנגען. דאָס אייגענע אויך יעדעס אַנדערע פֿאָלק אין דער מדינה, וואָס איז באַזעצט נישט פֿון איין פֿאָלק, נאָר פֿון עטלעכע פֿעלקער (למשל רוסלאַנד, פּוילן וכדומה). [...]

לאָמיר זיך פֿאָרשטעלן, אַז אַלע קולטורפֿעלקער, למשל, אין רוסלאַנד אָדער אין פּוילן וועלן באַקומען נאַציאָנאַלע אויטאָנאָמיע. הייסט עס, אַז יעדער בירגער אין רוסלאַנד וועט מוזן זײַן צוגעשריבן צו עפּעס אַ פֿאָלק… בעת ס׳וועט מקוים ווערן די נאַציאָנאַלע אויטאָנאָמיע פֿאַר אַלע פֿעלקער, וועט אין דער שטאָט מינסק, למשל, נישט זײַן קיין סתּם־שולן, נאָר ווײַסרוסישע שולן, רוסישע שולן, אפֿשר נאָך אוקראַיִנישע שולן…יעדעס פֿאָלק וועט מאַכן אין מינסק שולן פֿאַר זײַנע קינדער, אַלע שולן וועלן האָבן גלײַכע רעכט פֿון רעגירונגס־שולן און דער מינסקער שטאָטראַט וועט יעדער פֿאָלק געבן צו שטײַער אויסצוהאַלטן זײַנע שולן, לויט דער צאָל קינדער. ווער זשע וועט מאַכן שולן פֿאַר ייִדישע קינדער, און ווער וועט זיי אויסהאַלטן, אויב ייִדן זענען קיין פֿאָלק נישט און זיי האָבן נישט קיין אייגענע נאַציאָנאַלע אויטאָנאָמיע? נישטאָ ווער! —ייִדישע קינדער זענען יתומים.
