קײן העכערן, בעסערן, שענערן און טיפֿערן מוסר פֿונעם ‪‏„‬פּראָסטן מוסר פֿון חומש“ גיט עס נישט. יעדער אַנדער מוסר איז׃ א) אָדער אַ פֿאַרברייטערונג און פֿאַרטיפֿונג פֿון אָט דעם „פּראָסטן מוסר“. ב) אָדער אַ פֿאַרקרימונג און אַ פֿאַרדרײונג פֿונעם דאָזיקן מוסר. ג) אָדער אַ צונויפֿמישונג פֿון פֿאַרברייטערונג און פֿאַרטיפֿונג פֿון איין זײַט און פֿאַרקרימונג און פֿאַרדרײונג פֿון דער צווייטער זײַט. ד) אָדער אין יסוד בלײַבט טאַקע דער „פּראָסטער מוסר פֿון חומש“, נאָר ער ווערט אַזוי ווײַט איבערגעטריבן און איבערגעשפּיצט, ביז פֿונעם גרויסן, הייליקן, ריינעם און איינפֿאַכן לעבנס־אמת ווערט אָדער אַ פֿאַנטאַזיע, וואָס האָט מיט דער ווירקלעכקײט גאָר נישט צו טאָן אָדער אַ טויטע אַבסטראַקציע, אָדער אַ פֿילאָזאָפֿישער פּילפּול אָדער, וואָס איז נאָך ערגער, אַ צבֿיעות און אַ שקר.
אויף וויפֿל יעדער אַנדער מוסר איז אַ פֿאַרברייטערונג און פֿאַרטיפֿונג פֿונעם תּנכישן מוסר מוז ער געוויס פֿון יעדן אין גײַסט אויפֿגעלעבטן ייִדן ניט נאָר געשטודירט ווערן, נאָר אויך אין לעבן שטרענג דורכגעפֿירט ווערן. אויף וויפֿל אָבער יעדער אַנדער מוסר פֿאַרקרימט און פֿאַרדרײט, צעמישט, פֿאַרשפּיצט, טרײַבט איבער און פֿאַרפּלאָנטערט דעם ריינעם, אמתן און איינפֿאַכן תּנ״ך־מוסר, מוז ער פֿון אונדז אומבאַדינגט אָפּגעווענדט און דערווײַטערט ווערן.
איך מוז דערבײַ צוגעבן, אַז אַפֿילו מיט די פֿאַרברייטונגען און פֿאַרטיפֿונגען דאַרף מען אויך זײער און זײער פֿאָרזיכטיק זײַן, איבער הויפּט דורך דעם, וואָס מענטשן בויען אַזוי אַרום אַ דאַך נאָך איידער זיי האָבן דעם בנין אויפֿגעשטעלט און, נאָך ערגער, בעת זיי ברעכן בידים די יסודות פֿונעם בנין.
בכלל וואָלט מען זיך געברויכט אָפֿטער און טיפֿער אָפּשטעלן אויף דעם אויסדרוק פֿון קהלת׃ ״ראה זה מצאתי אַשר עשׂה האלקים את האָדם ישר והמה בקשו חשבונות רבים״ [קהלת ז, כט]. צו וואָס זאָל מען זוכן און קריכן אויף הויכע און פֿאַרדרײטע מדרגות, ווען מען איז נאָך לגמרי ניט פֿאַרטיק מיטן איינפֿאַכן ״ואָהבֿתּ לרעך כּמוך״ [ויקראָ יט, יח] און מיט די יסודות פֿון ״קדושים תּהיו״ [ויקראָ יט, ב]. און אַפֿילו מיטן איינפֿאַכן׃ ״לא תגנובֿ״ [שמות כ, יב], מיטן איינפֿאַכן ״לא תעשוק״ [ויקראָ יט, יג], מיטן איינפֿאַכן ״לא תונו איש עמיתו״ [ויקראָ כה, יז] איז מען נאָך ווײַט, ווײַט ניט אין אָרדענונג?…
איצט אַ פּאָר ווערטער וועגן דער אָרגאַניזאַציע פֿון ״יבֿנה״׃
מײַן אָרעמע פּערזאָן שפּילט דאָ אין דעם ענין פֿון ״יבֿנה״ קײן ראָל נישט. איך בין נאָר דער מעורר דערצו. ווײַטער זאָלן קומען אַנדערע און גרינדן עס. ביז וואַנען יענע אַנדערע פֿאַראייניקן זיך בין איך געצוווּנגען צו זײַן דער אײנציקער טוער אין דעם. איך בעט דעריבער אַלע, וואָס האָבן זיך אָפּגערופֿן אויף מײַן „גרויסן רוף פֿון דער שעה“ אָפּצורופֿן זיך איצט נאָך אַ מאָל שריפֿטלעך און אויב מעגלעך אויך מינדלעך. דאָס מאָל בעט איך די חבֿרים צו שרײַבן מיר וואָס קירצער און וואָס זאַכלעכער. מען דאַרף מיר אויפֿגעבן איינפֿאַך׃ 1) אַ קורצע בּיאָגראַפֿיע פֿונעם פּערזאָן. 2) צי וויל דער וואָס שרײַבט זײַן אַן אַקטיווער מיטגליד צי בלויז אַ פּאַסיווער, ד״ה בלויז אַ מיטפֿילנדיקער . 3) צי איז דער וואָס שרײַבט אַליין אין זײַן וועלן זיך אָנשליסן צו ״יבֿנה״ אָדער עס איז דאָ אַרום אים אַ גאַנצע גרופּע און פֿון וויפֿל חבֿרים בּאַשטײט די גרופּע. 4) צי איז דער מענטש וואָס שרײַבט גרייט צו קומען אויף אַ צוזאַמענפֿאָר, ווען עס וועט געשאַפֿן ווערן אַ יורידישע מעגלעכקײט צונויפֿצורופֿן אים. 
„יבֿנה“ איז נאָך נישט געבויט געוואָרן. כּל התחלות קשות ובפֿרט נאָך ווען מען דאַרף טאָן אַ זאַך וואָס האָט ניט צו טאָן, ניט מיט קײן מאַטעריעלן רווח פֿון וועמען ניט איז, ניט מיט קײן כּיבודים טיילן, ניט מיט קײן צדקה־פּושקע, ניט מיט קײן פּאַרטיי, ניט מיט קײן פּאָליטיק, נאָר מיט בלויזן ריינעם אַבסאָלוט־אומאייגננוציקן ווילן און אינערלעכסטע שטרעבונג צו באַפֿרײַען זיך און אַנדערע צו ערשט אין קודש־הקדשים פֿון דער נשמה און ערשט נאַכהער – צו מתקן זײַן אַלץ, וואָס עס לאָזט זיך נאָר צו מתקן זײַן. די ערשטע חסידים האָבן שוין לאַנג ממליץ געווען אויף דעם פּסוק׃ „ותּהי לפּנינה ילדים ולחנה אין ילדים“ [שמואל א א, ב]. ווען מען דאַרף עפּעס אַ וואָכעדיקע זאַך שאַפֿן געפֿינען זיך גלײַך נאָכפֿאָלגער, ווען עס דאַרף אָבער אַ העכערע זאַך געשאַפֿן ווערן קומט עס אָן זײער שווער.
קומט איר אַלע, וואָס האָבן זיך אָפּגערופֿן אויף מײַן „גרויסן רוף פֿון דער שעה“ און אויך אַנדערע פּערזאָנען וואָס האָבן ערנסט נאָכגעדענקט וועגן דער נויטווענדיקײט פֿון „יבֿנה“, פֿאַראייניקט אײַך און הײבט אָן די זאַך צו רעאַליזירן. מיט בלויזע הסכּמות און שײנע פֿראַזן קען מען דאָ ניט אָפּקומען. די פּערזאָנען אין וואַרשע, וואָס האָבן צו מיר געשריבן וועגן „יבֿנה“, בעט איך צו ווענדן זיך צו מיר פּערזענלעך אויך. אַנדערע פּערזאָנען קענען זיך צו מיר ווענדן וועגן דעם ענין פּערזענלעך. איך בין גרייט צו זייער דינסט צו יעדער צײַט. 
״יבֿנה״ האָט נאָך דערווײַל ניט קײן פּראָגראַם און קײן סטאַטוטן. דאָס אַלץ וועט אויסגעאַרבעט ווערן אויף אַ צוזאַמענפֿאָר, אויב עס וועט געשאַפֿן ווערן די מעגלעכקײט צונויפֿצורופֿן אים. דערווײַל בין איך געצוווּנגען אַרויסצוזאָגן בלויז דאָס וואָס איך פּערזענלעך דענק און פֿיל וועגן דעם אַרט לעבן פֿון יעדן איינציקן, וואָס וויל אַרײַנטרעטן אין די רײען פֿון ״יבֿנה״ אָדער וואָס וויל בכלל לעבן לויט די יסודות פֿונעם ריינעם ייִדנטום.