(אַלע מאַטעריאַלן, װאָס װעלן פֿאַרעפֿנטלעכט װערן אין די ביולעטינס פֿון אונדזער [...] זענען געזאַמלט געװאָרן דורך פֿאַראַנטװאָרטלעכע געזעלשאַפֿלעכע טוער. פֿאַרשריבן אױסן מױל פֿון גלױבװירדיקע דערצײלער און שטרענג קאָנטראָלירט).
בּײַ די גרענעצן
כּדי דעם לײענער זאָל זײַן פֿאַרשטענדלעך אַלץ, װאָס װערט דאָ װײַטער  דערצײלט, איז פֿאַר אים נױטיק צו געדענקען אָט װאָס:
ג ר ע נ ע צ ן  זענען געװען פֿאַרשידנאַרטיקע:
די דײַטשן האָבן זיך מיט אימפּעט גערוקט פֿאַרױס, אָבער שפּעטער פֿון אַ סך פּונקטן זיך צוריק געצױגן, כּדי אַרײַנצולאָזן אַהין די רוסן. געװען װידער פֿֿאַלן – פֿאַרקערטע: די רוסן האָבן פֿאַרנומען אַ פּונקט, און אים שפּעטער אָפּגעגעבן די דײַטשן.
װײַטער, עס זענען געװען אַזעלכע פֿאַלן: די דײַטשן האָבן פֿאַרנומען אַ פּונקט, געלאָזט די ייִדן צורו, אַװעק װײַטער: שפּעטער ערשט האָבן זײ זיך אופֿגעקערט, און אַרױסגעװאָרפֿן אַלע ייִדן פֿון שטעטל, – אַװעקגעשלעפּט זײ צו דער נײַגעבילדעטער גרענעץ מיט ראַטנפֿאַרבאַנד.
אין די אַלע פֿאַלן האָבן ייִדן געליטן פֿריער אײן מאָל און שפּעטער אַ צװײט מאָל. אַמאָל ריכטנדיק זיך אױף די אומגליקן װאָס דערװאַרטן זײ, און אַמאָל גאָר אופֿגעריכט.
נאָך אײנס: אַפֿילו װען די גרענעצן האָבן זיך שױן סטאַביליזירט, האָט אָבער דער שטראָם פֿון ייִדן אַלץ נישט אױפֿגעהערט פֿון װאַרשע, לאָדזש, למשל, האָט דער דאָזיקער שטראָם נישט אױפֿגעהערט ביז הײַנטיקן טאָג, שױן צװײ חדשים נאָכן פֿעסטשטעלן די גרענעץ צװישן דײַטשן און רוסן. ייִדן "גנבֿנען" די גרענעץ, טרעפֿן זיך אָן אױף דײַטשע װאַכן, און לײַדן פֿון זײ אָן אַ סוף.
אָט די אַלע יסורים – פֿון מלחמה־טעג און פֿון נאָך־מלחמה־צײַטן – שפּיגלען זיך אָפּ נאָר אין אַ געװיסער מאָס אױף די װײַטערדיקע בלעטלעך. עס װערן דאָ אױך געשילדערט די איבערלעבענישן פֿון די געפּײניקטע אין די צײַטװײַליקע לאַגערן און זאַמלפּונקטן, װאָס דאָס פֿלעגט געװײנלעך זײַן דער "פּרוזדור" צום אַמתן גהינום – אױף דער גרענעץ.
"בײַ די גרענצען" – איז, בכן, אַ ברײטע טעמע, װעלכע נעמט אַרום אַ ים מיט לײַדן און בלוטפֿאַרגיסונגען, באַלײדיקונגען און דערנידעריקונגען.
מיר געבן דאָס װאָרט – די געליטענע אַלײן.
שעפּס (שערפּץ)
(קרײַז־שטאָט אין פּלאָצקער געגנט)
פֿרײַטאָג דעם 8–טן סעפּטעמבער 1939 זענען די דײַטשן אַהין אַרײַן. די ערשטע טעג האָט זיך דאָס דײַטשע מיליטער באַצױגן צו ייִדן גאַנץ העפֿלעך: די דײַטשן זענען נישט געװען זיכער, צי זײ בלײַבן דאָ, אָדער שעפּס װעט געהערן צו די רוסן. זײער גיך האָט זיך געענדערט די באַציִונג, עס האָט זיך אָנגעהױבן די סדרה כאַפּן אױף אַרבעט און שנײַדן בערד. װעגן דעם װעלן מיר דערצײלן אַן אַנדערש מאָל. דאָס מאָל איז דאָך אונדזער טעמע – די גרענעץ. איז אָט װי אַזױ דאָס איז צוגעגאַנגען אין שעפּס.
אײן מאָל דערהערט זיך אױפֿן אַרבעטס־פּלאַץ אַ קאָמאַנדע: "אױפֿהערן אַרבעטן!"
דער עולם האָט געמײנט – מ'גײט אַהײם.
מע האָט אַלע צוגעפֿירט צו דער קאַנצעלאַריע פֿון געשטאַפּא, און דאָ אַלעמען אױסגעפֿרעגט: װער איז פֿאַרהײראַט?
עס האָבן זיך אָפּגעטײלט 53 בחורים, געבליבן שטײן.
דערצײלט אונדז װעגן דעם מאָמענט דער קאַמאַשנמאַכער י. ג. ד.:
"נעמט אַ געשטאַפּאָ־מאַן אַרױס אַ דעקלעראַציע און לײענט:
"דאָ איז דײַטשלאַנד. איך, יודע, שרײַב זיך אונטער, אַז איך מוז פֿאַרלאָזן די דײַטשע טעריטאָריע".
נאָך אַמאָל אױסגעטײַטשט: "איך פֿאַרלאָז   פֿ ר ײַ װ י ל י ק   די דײַטשע טעריטאָריע. און טאָמער קום איך צוריק – װעט מען מיך שיסן".
האָט אײנער געזאָגט: ער איז קראַנק. ער האָט אַ קראַנק האַרץ. האָט אים געשלאָגן מיט דער ביקס, געזאָגט: ד אָ ר ט װעסטו שױן װערן אױסגעהײלט.
האָבן אַלע אונטערגעשריבן די דעקלאַראַציעס – אונטער די לעכער פֿון רעװאָלװערן. יעדער האָט באַקומען אַ ברױט אין האַנט אַרײַן. מ'האָט אַלעמען אױפֿגעשטעלט און אַװעקגעפֿירט אין טורמע. אױפֿן װעג האָבן די ייִדן געמוזט הױך זינגען. זיסט – געקראָגן געשלאָגן. מוטערס, ברידערלעך און שװעסטערלעך זענען נאָכגעלאָפֿן. אין שטעטל איז געװאָרן אַ יללה: מ'שיקט אַװעק די קינדער. אָבער די דײַטשן האָבן געזעגענט זיך – נישט געלאָזט. בלױז מיט די בליקן…
געקומען אין תּפֿיסה, אַלעמען אױסגעטשלעט, אַרײַנגעפֿירט אין די צעלעס דורך אַ שמאָלער טיר. פֿון בײדע זײַטן זענען געשטאַנען געשטאַפּא־לײַט און שטאַרק געשלאָגן אַלעמען מיט די קאַלבעס. אין די צעלעס האָבן מיר געקלאָגט, געװײנט, אײנער דעם אַנדערן געטרײסט: אַפֿשר שיקט מען אונדז צו דער גרענעץ. אַ גאַנצן טאָג האָבן מיר נישט געגעסן, אָבער די געשטאַפּאָ האָט אױך איצט געהײסן צעשנײַדן דעם ברױט, אָבער נישט עסן – "ביז אַכט אוהר." אײנער פֿון אונדז האָט זיך נישט געקענט אײַנהאַלטן און געכאַפּט אַ שטיקל ברױט. האָט דער געשטאַפּאָ־מאַן דאָס דערזען: "װער האָט גענומען דאָס שטיקל ברױט?" – ער האָט יענעם געשלאָגן מיט אַ בײטש, געגעבן פּעטש, און לסוף צוגענומען בײַ אַלעמען דאָס ברױט. און קײנער האָט נישט געהאַט װאָס צו עסן – פֿאַר אַ שטראָף!
אינדערפֿרי האָט מען ווײַטער אַלעמען גענומען צו אַרבעט – אין הױף, בײַ די קלאָזעטן אאַז"װ. 
אַכט אינדערפֿרי האָט מען אַרױפֿגערופֿן אַלעמען אין קאָרידאָר, אָפּגעצײלט עטלעכע און פֿופֿציק מאַן, נישט קײן באַװײַבטע, און אַרױפֿגעזעצט אַלעמען אױף דרײַ לאַסט־אױטאָס – – – װוהין פֿירט מען אונדז? צום װאַרשעװער פֿראָנט?
געפֿאָרן עטלעכע שעה, געקומען צו פּולטוסק, לעבן דער בריק, אױף יענער זײַט נאַרעװ. געהײסן אַלע ייִדן אַרױסגײן, אױסגעשטעלט. פֿריער געהײסן אױפֿרײניקן די אױטאָס, דער בײַ געשלאָגן.
נאָך דעם װידער אַמאָל אונדז איבערגעלײענט די דעקלאַראַציע: "אָט איז די גרענעץ פֿון דריטן רײַך, דער נאַרעװ. װער ס'װעט קומען צוריק, װעט װערן דערשאָסן."
דאַן האָבן די דײַטשן אַרײַנגענומען קױלן אין די ביקסן, אָפּגעפֿאָטאָגראַפֿירט אונדז און אַ קאָמאַנדע געגעבן: "לאָז! שנעל לױפֿן! צעשיטן זיך!".
מיר זענען אַלע אַװעק אין װאַלד.
פֿרײַער אָפּגעאָטעמט.
אַזױ האָט זיך דאָס דריטע רײַך געזעגנט בײַ דער נאַרעװ־גרענעץ (מיט פֿ.ס.ס.ר.) מיט די "נישט געװוּנטשענע" עלעמענטן פֿון שעפּס.
אָסטראָװ־מאזאָװצקי
(קרײַז־שטאָט אין ביאַליסטאָקער װאָיעװאָדשאַפֿט)
דעם 29טן סעפּטעמבער 1939 איז באַװוּסט געװאָרן: אָסטראָװ בלײַבט בײַם דײַטש. די האַלטונג פֿון דײַטשישן מיליטער איז געװאָרן האַרטער, שטרענגער. 
"–מאָנטאָג חול–המועד–סוכות, דעם 2טן אָקטאָבער״ – דערצײלט אונדז דער פֿירער פֿון דער ישיבה "בית יוסף," הרבֿ א. א. נ.  – ״פֿאַרנאַכט האָט די ציװילע מיליץ מודיע געװען, אַז מאָרגן אַכט פֿרי מוזן אַלע זײַן אױף די הײף; אױב ס'איז דאָ אײנער אַ קראַנקער, װאָס קען נישט אַרױפֿגײן, מוז מען מעלדן װעגן דעם פֿאָרױס. האָט נישט געװוּסט, װאָס דאָס באַדײַט. געװען פֿאַרשידענע השערות: ס'איז אַ רעװיזיע אין די הײַזער. מע זוכט געװער; מע װיל װיסן, װיפֿל פֿרעמדע ס'איז דאָ אין שטאָט.
עס איז געװען אַ רעגנדיקער טאָג. אַלע האָבן זיך אָנגעטאָן און אַרױס אין די הײף. האַלב אַכט האָט מען זיך דערװוּסט, אַז עס איז אַ  ג ז י ר ה  אױף די פֿרעמדע (ד"ה אױף די ייִדישע פּליטים אױס אַנדערע שטעט); זײ מוזן תּיכף אַרױס פֿון שטאָט.  – – –
אַלע פֿרעמדע האָט מען צונױפֿגעקליבן אױפֿן נײַעם מאַרק־פּלאַץ. געװען דאָ דרײַ טױזנט מאַן – גרױסע און קלײנע, יונגע און עלטערע מענטשן. – – – אױפֿן מאַרק־פּלאַץ האָט אַן עלטערער דײַטשער אָפֿיציר, אַ מאַיאָר, געהאַלטן אַ קורצע רעדע: אַלע פֿרעמדע ייִדן מוזן שנעל פֿאַרלאָזן די שטאָט…
אַרום נײַן – האַלב צען, דער רעגן האָט געגאָסן. האָט מען גענומען טרײַבן אַלע דרײַ טױזנט מאַן אױף זעמבראָװער שאָסײ. אַלע איבעריקע שאָסײען זענען געװען פֿאַרמאַכט. ס'איז געװען שױדערלעך. מ'האָט נישט געלאָזט קײן זאַך מיטנעמען. װאָסער ייִד עס האָט געהאַט מיט זיך עפּעס אַ פּעקל, האָט מען עס בײַ אים צוגענומען און געװאָרפֿן פֿאַר די קריסטן.
מ'האָט געשלאָגן אַלטע לײַט און פֿרױען – זײ זאָלן גײן שנעלער. פֿאַרבײַ אונדזער שטוב איז דער דאָזיקער צוג געגאַַנגען אַ דרײַ שעה צײַט.
די אַרױסגעטריבענע האָבן זיך געבעטן: כאָטש אַ שטיקל ברױט מיטצונעמען פֿאַר די קלײנע קינדער, אָבער מ'האָט נישט געלאָזט. בײַ יעדן טױער איז געשטאַנען אַ זשאַנדאַרם, מ'זאָל חלילה זיך נישט פֿאַרהאַלטן. נישט געװען מעגלעך עמעצן עפּעס צו דערלאַנגען. דאָס געװײן פֿון די קינדער און אַלטע לײַט האָט געשפּאַלטן הימלען, ממש צעבראָכן די שטאַטישע אײַנװױנער.
אַזױ האָט מען געיאָגט די מענטשן זיבן – אַכט קילאָמעטער, ביז צו דער נײַער רוסישער גרענעץ.
די אַרױסגעטריבענע האָט מען בײַ דער גרענעץ געשלאָגן, רעװידירט, צעשניטן די פּעקלעך (בײַ װעמען מ'האָט נאָך אַזױנע געפֿונען) – אָפּגעגעבן אַלץ די קריסטן, און צוגענמען ביזן לעצטן גראָשן.
פֿאַרשטײט זיך, אין אַ פּאָר טעג אַרום איז געקומען די רײ אױך אױף די אָרטיקע אַלטגעזעסענע ייִדישע אײַנװױנער פֿון אָסטראָװ–מאַזאָװיעצקי. די פּײניקונגען און קאָנפֿיסקאַציעס – האָבן צוגעאײלט די זאַך.
די שטאָט האָט אָנגעהױבן אָפּצושטאָרבן,  – דערצײלט אונדזער עדות, – במשך פֿון געצײלטע טעג זענען אַלע אַרױפֿגעפֿאָרן. געבליבן נאָר אײנצלנע".
װיסאָקע–מאַזאָװעצקי
(קרײַז־שטאָט אין ביאַליסטאָקער װאָיעװודשאַפֿט).
אַ העברעיִשער לערער װעלכער האָט פֿון אָנהױב מלחמה זיך אױסבאַהאַלטן פֿאַר די באָמבאַרדירונגען אין ל אָ מ ז ש ע  און שפּעטער, דעם 9טן סעפּטעמבער, זיך אומגעקערט קײן  װ י ס אָ ק ע,  דערצײלט אונדז:
 – אין אַ געװיסן טאָג האָבן די דײַטשן צונױפֿגענומען אַלעמען פֿון שטעטל, ייִדן און קריסטן. געהאַלטן זײ אַ פּאָר שעה אױפֿן אָפֿענעם פּלאַץ, אַ שעה צײַט געהײסן זײ שטײן מיט  – די הענט אין דער הױך; אַ שעה צײַט – זיצן מיט די הענט צום הימל. געװען זענען דאָ איבער צװײ טױזנט מענטשן. מ'האָט אָנגעשטעלט אױף אונדז קױלנװאַרפֿערס, געדראָט – אין אַ שעה אַרום װעט מען אונדז אַלעמען אױסשיסן. מ'האָט אונדז אַלעמען רעװידירט, צוגענומען אַלץ. אַ סך ייִדן האָבן שױן געהאַט אָפּגעזאָגט װידוי. דער דײַטשער "שפּרוך" איז געװען: "אַלע יודען אױסשלאַכטן! דרעק–יודען!"
אין עטלעכע שעה אַרום, פֿאַרנאַכטצײַט, האָט מען אַלעמען אַרײַנגעטריבן אין אַ קאָשטשאָל און געהאַלטן זײ דאָרט אַ פּאָר טעג אין שרעקלעכסטע באַדינגונען: אָן עסן. נישט אַרױסגעלאָזט לצורך. ענדלעך, האָט מען די אַרעסטירטע אָנגעהױבן גרופּנװײַז אַרױסצולאָזן, און אױף לאסט־אױטאָס האָט מען זײ ערגעץ אַװעקגעפֿירט. די גרופּע פֿון אונדזער עדות האָט מען אַװעקגעפֿירט אונטער אַ שטאַרקער װאַך צופֿוס קײן זעמבראָװע, װוהין זײ זענען אָנגעקומען פֿרײַטאָג פֿאַרנאַכט דעם 15טן סעפּט. 1939.
דאָרט האָט מען זײ געהאַלטן אין די קעלערן פֿון די קאַזאַרמעס – װידער בײַ שױדערלעכע באַדינגונגען. לסוף אָנגעהױבן אױך פֿון דאַנען זײ צו באַפרײַען. דערצײלט װעגן דעם דער דערמאָנטער לערער אַזױ:
אױפֿן הױף האָט מען אונדז װײַטער געשטױסן מיט די פֿיס. געשלאָגן, אָפּגעלאַכט פֿון אונדז שטאַרק. מ'האָט אונדז אײַנגעשטעלט אין שורות און גענומען יאָגן. עטלעכע זעלנער אױף פֿערד האָבן אונדז געיאָגט. פֿון פֿאָרנט און פֿון הינטן זענען געװען קױלנװאַרפֿערס.
אױפֿן װעג האָבן פֿרױען אונדז געװאָלט דערלאַנגען ברױט, פֿרוכט, – האָט מען אױסגעשאָסן אין דער לופֿט, נישט צוגעלאָזט. מיר זענען געװען פֿאַרחלשט פֿון הונגער און מידקײט. אײן פֿרעמדע פֿרױ האָט זיך דערנענטערט צו אונדז, האָט אַ זעלנער איבערגעקערט דאָס גאַנצע עסן, די פֿרױ צעקלאַפּט, צעהרגעט, זי איז קױם אַװעק מיטן לעבן.
אונדז האָט מען װײַטער געיאָגט. אײנער פֿון אונדזער גרופּע איז געפֿאַלן חלשות, איז צו אַ זעלנער פֿון דער דער װאַך און האָט אים דערשאָסן. דאָס איז געװען אַ  ז ע מ ב ר אָ װ ע ר — פּ י צ י נ ע ר,  אַ בוכהאַלטער.
מיר זענען אַלץ װײַטער געלאָפֿן. גראָד איז פֿאַרבײַגעפֿאָרן אַ דײַטשער לאַסט־אױטאָ, האָט זיך אַרױסגעריסן פֿון אונדזער גרופּע דער בלוט־צעשלאָגענער בחור ב אַ ל אַ מ ו ס  (זײַן פֿאָטער רופֿט מען אבֿרהם־משה קצבֿ). און ער האָט זיך אַרונטערגעװאָרפֿן אונטער די רעדער. ער האָט דערנאָך נאָך געאָטעמט. איז צוגעגאַנגען אַ זעלנער פֿון אונדזער װאַך צום איבערגעפֿאָרענעם און אים דערשאָסן.
אונדז האָט מען געיאָגט װײַטער. הינטער דער שטאָט, פֿאַרבײַגײענדיק אַ טײַכל, האָבן מיר געזען, װי צװײ זעלנער פֿירן אַראָפּ מ ש ה   ג ר ו ש ק ע  צום טײַכל. דאָרט האָט מען אים עטלעכע מאָל אױסגעשאָסן און מיטן פֿוס אַרײַנגעשלײַדערט אין טײַכל אַרײַן.
מ'האָט אונדז אַלץ װײַטער געיאָגט, נישט געלאָזט טרינקען קײן װאַסער פֿון די טײַכלעך. װער ס'האָט זיך אַביסל פֿאַרהאַלטן, האָט באַקומען געשלאָגן. מ'איז אַלץ געלאָפֿן. דער ר ו ד ק ע ר  ש ו ח ט איז געװען אַ געברוכטער, אַ מענשט פֿון 70 יאָר,  – האָט ער אױך געמוזט לױפֿן.
פֿאַרנאַכט זענען מיר אַרײַנגעקומען קײן ל אָ מ ז ע – די שטאָט איז שױן אינגאַנצן חרובֿ געװען.
מ'האָט געזאָגט – מע יאָגט אונדז קײן דײַטשלאַנד. בײַ מיר איז געװען באַשלאָסן אַרײַנצוװאַרפֿן זיך דאָ אין נאַרעװ: דאָס לעבן האָט בײַ מיר שױן נישט געהאַט קײן װערט. קומענדיק אױף עק דװאַרנע און געלטשינסקע גאַס, האָב איך זיך אָּפגעטײלט פֿון דער גרופּע און בין אַװעק: איך האָב געהאַלטן. װען אַפֿילו מען װעט מיך שיסן, איז אַלץ בעסער. אָבער צום גליק האָב איך זיך אַרױסגעראַטעװעט.
װעגן דעם, װאָס איז װײַטער געשען מיט די געטריבענע, האָט זיך דער לערער ג. דערװוסט שפּעטער. ער דערצײלט װעגן דעם אַזױ:
 – דינסטאָג דעם 19טן סעפּטעמבער האָט מען זײ אַװעקגעפֿירט קײן ק אָ ל נ ע. און פֿון דאָרט קײן ש ט ש ו ט ש י ן,   ג ר אַ י ע װ ע,  ש ט אַ ב ל אַ ן בײַ קעניגסבערג. דאָרט האָט מען זײ געגעבן מאַטעריאַל, געהײסן אױפֿשטעלן בײדלעך, אָבער װען די בײדלעך זענען שױן געװען פֿאַרטיק און מען האָט שױן געזאָלט אַרײַנגײן אַהין, האָט מען אַרײַנגעלאָזן אַהין בלױז די קריסטן. די ייִדן האָט מען געהײסן בױען נײַע בײדלעך, און אױך אין  ד י  װײַטער זײ נישט אַרײַנגעלאָזט. ערשט װען אַלע קריסטן זענען שױן געװען באַזעצט, האָט מען אױך די ייִדן אַרײַנגעלאָזט.
צװײ נעכט האָבן די ייִדן גענעכטיקט אין פֿעלד, אונטער אַ גאָסרעגן. אין די בײדלעך איז געװען אָנגעפּאַקט װי אַ הערינג. עסן האָט מען געגעבן נאָר ברױט (אַ האַלב פֿונט מעת־לעת) מיט אַ פּאָר זופּ קאַװע – אין אײן שעלכל פֿאַר פֿיר מענטשן. אַזױ האָט מען אַלע געהאַלטן איבער אַ װאָך. אַ סך פֿון זײ זענען קראַנק געװאָרן. צװײ זענען געשטאָרבן.
נאָך צען־עלף טעג האָט מען אַלע אײנװוינער פֿון לאַגער אַרױפֿגעלאָדענט אױף פֿיך־װאַגאָנעס, געהאַלטן אַ מעת־לעת פֿאַרשלאָסן אין די װאַגאָנעס, דערנאָך צוגעשטעלט זײ צו דער גרענעץ מיט ס.ס.ס.ר.  בײַ  אָ ס ט ר אָ ל ע נ ק ע.
צעבראָכענע זענען זײ מיט אַ צײַט שפּעטער געקומען צוריק קײן ל אָ מ ז ע (נאָכדעם, װי די רױטע אַרמײ האָט פֿאַרנומען לאָמזע). אַ סך פֿון זײ זענען געװען צעשטאָכן פֿון באַגנעטן (צב"ש דעם לאָמזער רבֿס זון לײבל שאָצקעס).
ב ר אָ נ ט ש י ק 
(אַ דאָרף בײַ סט. לאָכאָװ, װענגראָװער קרײַז)
דערצײלט אונדז אַ ייִנגע פֿרײַלן ב., װעלכע איז געלאָפֿן פֿון מ י ש ב י ץ  (אָסטראָלענקער קרײַז) און בײַם סוף פֿון אירע װאַנדערונגען איז זי אָנגעקומען חול־המועד־סוכות אין אַ דאָרף  ב ר אָ נ ט ש י ק  (לעבן לאָכאָװ):
 – קײן  ב ר אָ נ ט ש י ק  זענען צוגלײַך מיט אונדז אָנגעקומען ייִדן פֿון פּ ו ל ט ו ס ק,   ר ו ז ש אַ ן ,   ד ל ו ג אָ ש אָ ד ל ע,  ג אָ װ אָ ר אָ װ ע. דאָס זענען אַלץ געװען פּליטים, װעלכע די דײַטשן האָבן געהײסן אין משך פֿון 5 מינוט פֿאַרלאָזן זײערע שטעט. די דײַטשע װאַכן האָבן אױסער דער שטאָט אַלעמען אױסגעטאָן קאָמפּלעט נאַקעט, צוגענומען בײַ זײ אַלץ און געטריבן װײַטער: "זאַ בוגעם ! זאַ בוגעם! צום רוס!"
אײן פֿרױ פֿון פּולטוקס האָט דערצײלט: זי איז פּונקט געװען אין גאַס, אין שטוב האָט זי געלאָזן אַ יאָריק קינד. האָט זי זיך געבעטן בײ די דײַטשן: לאָזט מיך אַרױסנעמען דאָס קינד. האָט מען זי נישט געלאָזט מיטנעמען דאָס קינד. געטריבן װײַטער.
די דײַטשן האָבן געמאָלדן: אַלע ייִדן װעלן פֿון ב ר אָ נ ט ש י ק  מוזן אַװעק.
בײַ די אײנציקע 4 אָרטיקע ייִדן, אָרעמע עפּל־הענדלער, האָבן די דײַטשן כּסדר גערױבט.
נאָך סוכות זענען מיר אַװעק װײַטער אין װעג: אַלע האָבן געמוזט פֿאַרלאָזן דאָס דאָרף. מיר זענען געקומען אין אַ שטעטל פּ אָ ר ע מ ב י ס..מאָנטאָג דעם 9טן אָקטאָבער האָבן מיר זיך געלאָזט אױפֿן װעג קײן אָ ס ט ר אָ װ– מ אַ ז.
אָנגעקומען, געטראָפֿן דאָ אַ שרעקלעך בילד, אַלע ייִדן האָבן שױן דאָ געהאַט פֿאַרלאָזט די שטאָט, דאָרטן זענען געװען די דײַטשן. צו די אָרטיקע ייִדן האָבן די דײַטשן געמאָלדן: אָן רעכט קענען זײ דאָ פֿאַרבלײַבן, נישט צו אַרבעטן נישט צו האַנדלען.
צװײ קילאָמעטער פֿון דאַנען איז געװען די רוסישע גרענעץ. דינסטאָג דעם 10טן אָקטאָבער אינדערפֿרי זענען מיר צוגעקומען צו דער גרענעץ. די דײַטשן האָבן בײַ אונדז אַלע צוגענומען, אַפֿילו אַ שטיקל זײַף. מײַנע פֿעטערס האָבן נאָך באַקומען פּעטש.
בײַ  ב ר אָ ק
(אָסטראָװ–מאַזאָװיעצקער קרײַז).
דערצײלט אונדז דער אַדװאָקאַט ג., װעלכער איז אַרויס פֿון װאַרשע דעם 7טן נאָװעמבער 1939, ד"ה איבער אַ חודש נאָכן אַרײַנקומען פֿון די דײַטשן:
– עס האָט זיך אָנגעהױבן אַ גרױסע עמיגראַציע פֿון דײַטשן געביט צו דער סאָװיעטישער גרענעץ. צו ערשט פֿון יונגעלײַט, און שפּעטער פֿון סתּם ייִדן, װעלכע האָבן נישט געזען פֿאַר זיך קײן שום צוקונפֿט. די עמיגראַציע האָט אָנגענומען אַ מאַסן־כאַראַקטער, אַזױ װי עס איז נאָך נישט געװען קײן שום באַן־קאָמוניקאַציע. האָט זיך דער עולם געלאָזט צופֿוס…
די דײַטשן האָבן רעװידירט די אַלע פּערזאָנען, צוגענומען בײַ זײ גאָלד, זילבער, געלט, זײגערלעך, קלײדער אאַז"װ. געװען פֿאַלן, װען מ'האָט איבערגעלאָזט כּמעט װי באָרװעס און נאַקעט. נאָך אַ רעװיזיע האָט מען אומישנע פֿאַרטױשט די קלײדער – פֿון אײנעם צו אַ צװײטן; אַמאָל האָט מען עס אַװעקגעגעבן אַ פֿרעמדן קריסט, אָדער אַזאַ פּערזאָן, װאָס מ'האָט אָנגענומען פֿאַר אַ קריסט (מיט אַן "אַרישן" אױסזען).
איך בין געפֿאָרן קײן   ב ר אָ ק   אין אַן אױטאָ, און דער עקזאַדוס פֿון די ייִדן אױפֿן גאַנצן װעג האָט געמאַכט אױף מיר אַן אומגעהױערן אײַנדרוק: לענגאױס דעם גאַנצן שאָסײ האָט מען געזען ייִנגעלײַט און מײדלעך, ס'רובֿ מיט רוקזעק אױף די פּלײצעס, מיט שטעקנס אין האַנט. געטראָפֿן זיך אױך מענטשן אין די מיטעלע יאָרן; געװען דאָ װעגענער, פּלאַטפֿאָרמעס – אָנגעשטאָפּט מיט מענטשן פֿון סעמיטישן אױסזען. צו 30 – 40 אין אַ װאָגן. ס'זענען אױך געפֿאָרן פּריװאַטע אױטאָס און לאַסט־אױטאָמאָבילן מיט "עמיגראַנטן". ס'האָט געמאַכט דעם אײַנדרוק, װי מ'װאָלט די אַלע נאָכגעיאָגט, װי אַ צוג, װאָס האָט זיך גאָרנישט געװאָלט ענדיקן – אַ צוג פֿון מענטשן, פֿורן, אױטאָס.
אַ פּאָר קילאָמעטער פֿאַר   י אַ ד ע װ ע   איז אונדזער אױטאָ געװאָרן פֿאַרהאַלטן דורך צװײ מיליטער־לײַט, מיט געלע בענדער אױף דער לינקער האַנט, מיט אַן אויפֿשריפֿט "דוטשע װעהרמאַכט". מע האַט אונדז געשטעלט די סטעראָטיפּישע פֿראַגע: "יודען? האַבן זי געלט? האַבן זי אוהרע?"
בײַ מיר האָבן די דײַטשן אַראָפּגענומען פֿון דער האַנט מײַן זילבערן זײגערל. אָבער װײַל דאָס זילבער איז געװען אָקסידירט און דאָס גלעזל צעקלאַפּט, איז עס זײ נישט געפֿעלן געװאָרן, און זײ האָבן זיך באַגנוגנט מיט דער גאָלדענער בראָנזלעטע פֿון מײַן שכנטע.
פֿיר־פֿינף קילאָמעטער פֿאַר בראָק, אַרום פֿינף נאָכמיטאָג – ס'איז שױן געװען פֿינצטערלעך. זענען פֿון דער לינקער זײַט װאַלד אַרױסגעשפּרונגען מיט אַ הילכיקן געשרײַ "האַלט" 8 – 10 פּאָליצײ־לײַט, מיט שמיצרוטנס אין די הענט. די ערשטע פֿראַגע איז נאַטירלעך געװען ″יודען?″ אַזױ װי קײנער פֿון אונדזער אױטאָ האָט נישט געענטפֿערט, האָבן זײ אַלײן קװאַליפֿיצירט די פּאַסאַזשירן, באַלױכטנדיק די פּנימער מיט עלעקטרישע לעמפּלעך, בײַ די פּערזאָנען, װעלכע זײ האָבן אָנערקענט פֿאַר נישט־ייִדן. האָבן זײ איבערהױפּט קײן שום רעװיזיע נישט אַדרוכגעפֿירט. אַקעגן, האָבן זײ געמאַכט אַ גענױע רעװיזיע בײַ אַלע אַנדערע.
געװען צװישן אונדז אַ פּאַסאַזשיר, װעלכער האָט געהאַט אַן אַרישן אױסזען און אַפֿילו אַ קאַטױלישן טױף־צעטל. זײַן פֿרױ –  האָבן די דײַטשן פֿעסטגעשטעלט איז אַ ייִדישע. צום שליממזל האָט מען נאָך בעת דער רעװיזיע בײַ איר געפּאַקט אַ סידור, און דאָס האָט אינגאַנצן אַרױסגעבראַכט פֿון די כּלים די דײַטשן: זײ האָבן דעם פּאַסאַזשיר שטאַרק געמוסרט: סטײַטש, װי קומט עס צו אַ פּאָליאַק און דערצו נאָך אַ קאַטױל – ער זאָל חתונה האָבן מיט אַ ייִדישער פֿרױ...אָט דעם פּאַסאַזשיר האָבן די דײַטשן שטאַרק רעװידירט, צוגענומען בײַ אים זײַן זײגערל, דאָס קײטל, דאָס גאַנצע געלט – נישט געלאָזן אַפֿילו די ″געזעצלעכע″ צװאַנציק זלאָטעס. זײ האָבן אים צוגענומען אַ פּאָר שטיקלעך זײַף און דאָס ביסל זיסװאַרג – שאָקאָלאָד, צוקערלעך װעלכע מיר האָבן געהאַט אין אױטאָ.
דערװײַל איז אָנגעקומען אַ גרױסע פּלאַטפֿאָרמע מיט נײַע פּאַסאַזשירן, און אױך אַ ביסל מענטשן צופֿוס. מ′האָט זײ אַלע פֿאַרהאַלטן. אונדז װידער האָט מען באַפֿױלן אױסצודרײען אונדזער אױטאָ מיט די לאָמפן קעגנאיבער דעם דײַטשן אױטאָ, און אין ליכט פֿון בײדע אױטאָס איז פֿאָרגעקומען די רעװיזיע פֿון די נײַ־אָנגעקומענע.
מ′האָט מענטשן אױסגעטאָן און איבערגעלאָזט זײ אַזױ װי אָדם און חװה זענען אַרומגעגאַנגען. מ′האָט אױסגעדרײט די אַרבל פֿון די רעקלעך, אַרױסגעצױגן די פּאָדשעװקע פֿון די קעשענעס; מ′האָט בשעת דער רעװיזיע געװאָרפֿן דאָ װעש און קלײדער אױף דער ערד גלײַך אין בלאָטע. באַזונדער גענױ האָט מען אַדורכגעפֿירט די רעװיזיע איבער די פֿרױען. איז אױסגעפֿאַלן, לײַדער, צוצוזען אין אָט די אומשטענדן נאַקעטע פֿרױען, אַרומגערינגלט דורך מונדירטע פּאָליצײ־לײַט, מיט ריטער אין די הענט. אײן פֿרױ האָבן די דײַטשן אָפּגעפֿירט צו זיך אין אױטאָ. – כ′װײס נישט, װאָס זײ האָבן איר געטאָן, אָבער עס האָט זיך געהערט פֿון דאָרט איר געװײן.
אין דעם איז אָנגעקומען אַן אַנדער אױטאָ מיט פּאַסאַזשירן. די דײַטשן האָבן אונדז דעמאָלט באַפֿרײַט פֿון אַסיסטירן בײַ דער נײַער רעװיזיע, און מיר זענען מאָראַליש צעבראָכענע און דערשלאָגענע, אָפּגעפֿאָרן קײן   ב ר אָ ק.
שפּעטער איז קײן בראָק אַרײַנגעפֿאָרן דער װאָגן, װעלכער איז מיט עטלעכע שעה צוריק געקומען אין װאַלד פֿאַר בראָק, בשעת אונדזער רעװיזיע האָט זיך שױן געהאַט געענדיקט דאָ. צװישן די פּאַסאַזשירן פֿון דעם דאָזיקן װאָגן האָט איצט געהערשט אַ הײַטערע שטימונג, – נישט געקוקט דערױף, װאָס דער ייִדישער פֿורמאַן פֿונעם װאָגן האָט באַקומען קלעפּ פֿון די דײַטשן מיט זײַן אײגענער בײַטש, װעלכע זײ האָבן אױף אים צעבראָכן, און װאָס אײנער פֿון די פּאַסאַזשירן איז געװען שטאַרק צעשלאָגן, אַז ער האָט זיך נישט געקענט רירן. די סיבה פֿון דעם הײַטערקײט איז געװען אַזעלכע: בעת דער רעװיזיע אױף דעם װאָגן האָבן די דײַטשן צוגענומען בײַ אַלע פּאַסאַזשירן צװײ טױזנט דרײַ הונדערט זלאָטעס. אָבער אײנע פֿון די פּאַסאַזשירנס אין װאָגן, אַ בלאָנדע פֿרױ האָבן די דײַטשן אָנערקענט פֿאַר אַ פּױלישע, און זי אינגאַנצן נישט רעװידירט, אַװעקגעשטעלט אין אַ זײַט, צום סוף פֿון דער רעװיזיע האָט אײנער פֿון די דײַטשע פּאָליצײ־לײַט דער דאָזיקער בלאָנדער ″אַריערין″ אַװעקגעגעבן די 2300 זלאָטעס און נאָך אַ ביסל פֿון די חפֿצים, װעלכע ער האָט געהאַט אונטער דער האַנט. ער האָט איר דערבײַ צוגעװונטשן אַ גליקלעכע רײַזע, הגם ער האָט זיך שטאַרק געװונדערט װאָס זי פֿאָרט צוזאַמען מיט די זשידעס און דערצו נאָך קײן סאָװיעט רוסלאַנד.
אין דער פֿינצטערניש, בײַם ליכט פֿון שװעבעלעך, האָט שפּעטער די ″פּױלישע פֿרױ″ צוריק געטײלט אַלעמען דאָס געלט, װעלכע דער דײַטש האָט איר געשאָנקען, און דערפֿון איז געקומען די הײַטערע שטימונג.
דער עדות, אַדװאָקאַט ג., האָט זיך שפּעטער דאָ געטראָפן מיט צװײ פּױלישע אינטעליגענטן, דעם ריכטער א. און דעם זון פֿון אַ לאָמזער דירעקטאָר מ. – האָבן זײ דעם אַדװאָקאַט ג. דערצײלט פֿונעם גרענעץ־פּונקט  ב ר אָ ק  אַזאַ געשיכטע:
– זײ בײדע זענען מיט אַ טאָג פֿריער געװען אין  ב ר אָ ק  עדות פֿון אַזאַ שרעקלעכע סצענע: די דײַטשן האָבן געבראַכט צו שלעפּן צום טײַך בוג 25–20 ייִדישע פֿרױען, האָבן צוזאַמענגעטריבן פֿון שטעטל דעם גאַנצן פּױלישן ערבֿ־רבֿ, אױסגעטאָן די ייִדישע פֿרױען נאַקעט, אַרײַנגעשטופּט זײ אין װאַסער אַרײַן, זײער װעש געװאָרפֿן איבערן גאַנצן ברעג און שפּעטער דאָס אַרומגעװאָרפֿן צװישן ערבֿ־רבֿ. װעלכער האָט די װעש געכאַפּט… די גאַנצע סצענע האָבן די דײַטשן פֿאָטאָגראַפֿירט.
װי ס′האָט מיר דערקלערט דער הער מ. – גיט צו דער אַדװאָקאַט – האָט די פֿאָטאָגראַפֿיע געדאַרפֿט דינען אַלס בילד, װי די פּאָליאַקן טראַקטירן די ייִדן און באַראַבעװען זײ. אױב איך בין זיך נישט טועה, האָב איך װעגן דעם אײגענעם פֿאַל געהערט אױך פֿון אַנדערע פּערזאָנען.
זאָל דאָ פֿאַרצײכנט װערן אױך אַזאַ פֿאַקט, װאָס איז אַן אויסנאַם אין זײַן אַרט.
עס זיצט פֿאַר אונדז אַ בחור פֿון 19 יאָר, אַ יוגנטלעכער אַרבעטער פֿון לאָדזש, און דערצײלט זײַנע טראַגישע איבערלעבענישן פֿון די מלחמה־טעג און שפּעטער:
װען ער איז צוזאַמען מיט זײַנע עלטערן געלאָפֿן פֿון  ל אָ ד ז ש, האָט אַ באָמבע פֿון אַן אַעראָפּלאַן געטראָפֿן אין דער מוטער, און זי דערהרגעט אױפֿן אָרט.
– ″עס איז אונדז געלונגען, דערצײלט דאָס דאָזיקע אומגליקלעכע ייִנגל,  – אומצוזוכן די טײלן פֿון איר קערפּער, און מיר האָבן זי צו קבֿורה געבראַכט″.
שפּעטער האָט זיך דער פֿאָטער מיטן זון צוריק אומגעקערט קײן לאָדזש; אָבער נאָך אַ געװיסער צײַט, אונטערן אײַנדרוק פֿון די פּלאָגענישן פֿון די לאָדזשער ייִדן, זענען זײ אַװעק פֿון לאָדזש און זיך געלאָזט צו דער רוסישער גרענעץ.
– ″מיר זענען געקומען קײן  װ י ש ק אָ װ, – דערצײלט דער יוגנטלעכער ל., – דאָרט איז פֿאַראַן אַ בריק איבערן בוג. צוגעקומען צו דער בריק, האָבן מיר דערזען אַ דײַטשע װאַך. די דײַטשן האָבן צו אונדז גערופֿן: ″שטײן בלײַבן!″ דערנאָך אונדז אױסגעפֿרעגט, צי מיר זענען ייִדן, װער איך בין. פֿון מיר האָט מען אַראָפּגענומען אַלץ, װאָס איך האָב געטראָגן – אַ נײַעם אָנצוג, נײַער פּאַלטן, שיך, און מ′האָט מיר צוגעװאָרפֿן אַלטע זאַכן, איך זאָל אָנטאָן.
נאָך דעם האָבן זײ אָפּגעפֿירט דעם פֿאָטער אַ 10 טריט פֿון דער בריק, געהײסן אים אױפֿהױבן די הענט אין דער הױך און זיך אױסדרײען מיטן פּנים אױף צוריק. אײנער פֿון די 8 זעלנער פֿון דער װאַך האָט אױסגעשאָסן 2 מאָל, און מײַן פֿאָטער איז געפֿאַלן. ער האָט נאָך געזשיפּעט און האָט מיך גערופֿן צו זיך אָבער באַלד האָב איך דערהערט: ″שטײן בלײַבן!″ װען איך װעל זיך דערנענטערן– װעלן זײ שיסן. מ′האָט מיר געהײסן לױפֿן, און איך האָב זיך געמוזט לאָזן לױפֿן.
לאַנג בין איך געלאָפֿן. ענדלעך האָב איך געפֿרעגט אַ פּױער, װי קען מען דאָ צוקומען צו דער רוסישער גרענעץ, אױסמײַדנדיק די דײַטשן. דער פּױער האָט מיר געװיזן דעם װעג צום דאָרף  ש י ע ר אָ ט י נ י ע ץ: דאָרט איז שױן די רוסישע גרענעץ.
אַן אַכט קילאָמעטער בין איך אַזױ געגאַנגען װײַטער, נישט געװוּסט װוּ איך בין. האָב איך באַמערקט אַ כאַטקע, צוגעקומען, געעפֿנט די טיר – און דערזען אַ דײַטשן זעלנער. איך האָב געבעטן בײַ דער פּױערטע אַ ביסל װאַסער צום טרינקען האָט זי געענטפֿערט: נישטאָ ! – און איך בין אַװעק פֿון דאַנען.
באַלד אָבער האָט זיך באַװיזן דער זעלביקער דײַטשער זעלנער און מיר גערופֿן צוריק. ער האָט געפֿרעגט: ″יודע?″ און דערהערט מײַן פּאָזיטיװן ענטפֿער, האָט ער מיר געהײסן גײן נאָך אים, און געבראַכט צו אַ צװײטער שטוב, װוּ עס איז שױן געװען אַ גרעסערע גרופּע פֿון אַ מאַן 15 דײַטשע זעלנער.
דאָס איז געװען אַ װאַך שטוב. די זעלנער האָבן מיט מיר אָנגעהױבן רעדן אין אַ געבראָכענעם פּױליש. דאָס זענען געװען חבֿרה פֿון עטלעכע און צװאַנציק יאָר; איך האָב זיך שפּעטער דערװוּסט: דער גרעסטער טײל פֿון טשעכאָסלאָװאַקײַ. זײ האָבן געפֿרעגט, פֿונװאַנען איך קום, און צי איך גײ צו די רוסן. איך האָב זײ דערצײלט, װאָס איך האָב ערשט װאָס איבערגעלעבט.
און דאַן האָב איך צו מײַן דערשטױנונג דערהערט פֿון זײ אַזעלכע רײד: איך זאָל נישט מורא האָבן. יענע דײַטשן בײַ דער בריק – דאָס זענען אמתע שטורמיסטן. ″מיר זענען אַנדערע. מיר װעלן עס דאָ אױסראַטן. מיר װעלן זיך אינגיכן זען מיט דיר בײַ די רוסן. מיר װעלן נאָך דאָ מאַכן אַ רעװאָלוציע″.
זײ האָבן אָנגעהױבן צו זינגען און טאַנצן. זײ האָבן צװישן אַנדערע לידער געזונגען אױך דעם ″אינטערנאַציאָנאַל″. זײ האָבן מיך געפֿרעגט, װעלכע לידער איך קען זינגען. איך האָב געזאָגט: איך קען נאָר ייִדישע לידער: האָבן זײ מיך געהײסן זינגען ייִדישע לידער. זײ האָבן אױך מיר געשלעפּט טאַנצן.
זײ האָבן געזונגען ″דױטשלאַנד איבער אַלעס″, אָבער צום סוף צוגעגעבן ″אָבער דאָס װעט זײַן אַ קאָמוניסטיש דײַטשלאַנד. היטלערן װעלן מיר אומברענגען″. עס װעט קומען  צײַט און מיר װעלן פּטרן אָפּ די אַלע היטלעריסטן, װאָס קױלענען אַז[ו]י ייִדן. װען מיר װאָלטן געקענט, װאָלטן מיר אַריבערגעגאַנגען צו דער בריק, און מיר װאָלטן זיך אָפּגערעכנט מיט יענע היטלעריסטן.
זײ האָבן מיר װײַטער געזאָגט: איך זאָל נישט זאָרגן, עס װעט נאָך זײַן גוט, עס װעט קומען די צײַט – און מיר װעלן זיך צוריק זען בײַ די רוסן.
אַ צװײ שעה האָט מען אַזױ פֿאַרבראַכט, און זײ האָבן מיר געהײסן זיך לײגן שלאָפֿן. זײ האָבן אַרײַנגעבראַכט שטרױ, מיר אױסגעבעט, מיר געגעבן אַפֿריער עסן קאָנסערװן, טרינקען קאַװע. אינדערפֿרי אױף מאָרגן האָבן זײ מיר געמאַכט פֿרישטיק און געזאָגט:
″װאַרט צו ביז צען אַזײגער, מיר װעלן דיך צופֿירן צו דער רוסישער גרענעץ. מיר װײסן, װען די רױטע שטײען – און װען נישט″ אַזױ איז טאַקע געװען. זײ האָבן מיך אַריבערגעפֿירט, געזעגנט זיך מיט מיר און װידער געזאָגט: זײ װעלן זיך נאָך אָפּרעכענען מיט יענע, עס װעט לאַנג נישט געדױערן.