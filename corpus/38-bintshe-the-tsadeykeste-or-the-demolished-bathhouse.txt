

דער וואָס האָט פֿיל צײַט און האָט פֿאַרגעניגן ליבזאָל דאָס ביכל האָבן בײַ זיך אין שטובאיך האָב דאָס מיט פֿיל מי געמאַכטיעדערס צו זײַן זאַך גוט געטראַכטדאָס ביכל איז גוט די צײַט צו פֿאַרווײַלןדערהויפּט בײַ דעם לייענען זיך נישט צו אײַלןפֿילײַכט וועט זיך איינער נעמען אין זינעןפֿאַר וואָס ער האָט דאָ קיין הסכּמות נישט געפֿונעןגלויבט, אַז איך האָב דאָס נישט געמאַכט געלט צו פֿאַרדינעןנאָר עפּעס רעכטס האָב איך ליב יעדן צו פֿאַרגינען.



דיזע פּאַרשוינען שפּילן די ראָלע:

בינטשע מיט דער ספּראַווע

טאָלצע די גבאיטע

די בלינדע שבֿע

חיה־גיטל כלאַסט

שׂרה שמאַלץ מיט דער פֿאַבריק

באַשע־אָדעס

מאַלע־פּעשע

[עטע] די קנעטערין

מרים־אינדע די טוקערין

די בעל־דבֿרקע



דער דאָזער מיטן ייִנגל

ר׳ אלחנן שמשׂ

ר׳ משה גרינעלעס

ר׳ אַבֿרהם שדכן

ר׳ לייזער מאַנעלעס

ר׳ משה־דוד פּ…

ר׳ משה־מרדכי מלמד

ר׳ דוד כלאַסט

ר׳ שלום יאַפּקע

ר׳ ישׂראל פֿראָסט

אַ גוט מאָרגן בינטשע, איך שלאָג אײַך איבער די רייד, מיר זאָלן האָבן נחת און פֿרייד – טאָלצע זאָגט צו בינטשען – איך וויל אײַך דערציילן נײַעס.
בינטשע: וואָס פֿאַר אַ נײַעס?
[טאָלצע:] סטײַטש, איר האָט דען נישט געהערט?
בינטשע: ניין, איך זאָל אַזוי קיין שלעכטס נישט האָבן.
טאָלצע: כאַ, כאַ, כאַ, קליינע קינדער שמועסן שוין דערפֿון און איר ווייסט גאָר נישט.
בינטשע: נו, לאָמיך שוין וויסן.
טאָלצע: איך וועל אײַך זאָגן נאָר עס זאָל זײַן בסוד. בינטשע, קומט נאָר אַוועק אין אַ זײַט. איר זאָלט וויסן, אַז עס איז געבליבן בהסכּם אין דער גאַנצער שטאָט, אַז מען זאָל אײַנלייגן די באָד.
בינטשע: אוי גאָט איז מיט אײַך! וואָס רעדט איר? ווי הייסט, מען זאָל אײַנלייגן די באָד?
טאָלצע: אָט דאָס וואָס איר הערט.
בינטשע: אוי עס איז מיר נישט גוט, וואָס האָבן זיי זיך אָנגעכאַפּט גראָד אין דער באָד, לאָזן זיי זיך בעסער אָנכאַפּן אין די גלײַכע ווענט, בנאמנות איך וועל דאָס נישט שווײַגן.
טאָלצע: סטײַטש! איך האָב דאָך אײַך, דאַכט זיך, געזאָגט, אַז דאָס זאָל זײַן בסוד.
בינטשע: נו גוט, גוט. טוט מיר שוין הנאה. איר זאָלט מיר געזונט זײַן, וואָס זאָגן אויף דעם די דאָזערעס?
טאָלצע: כאַ, כאַ, כאַ! טאַקע נאָר פֿון די דאָזערעס קומט עס דאָך אַרויס.
בינטשע: נו, אַז עס איז יאָ אַזוי מוז איך עס נישט שווײַגן און איך וועל טאַקע גיין צו די דאָזערעס.
(בינטשע לויפֿט, נישט טויט נישט לעבעדיק, און קומט אַרײַן צום דאָזער פֿאַריאַכמערט, מלא־רציחה.)
בינטשע: גוט־מאָרגן, וווּ איז דער דאָזער?
(רופֿט זיך אָן דעם דאָזערס ווײַב מיט אַ פֿריילעך פּנים): האַ, בינטשע. גוט־מאָרגן, גוט־יאָר. צום געזונט זאָלט איר פֿרעגן, וואָס דאַרפֿט איר עפּעס האָבן מײַן מאַן?
בינטשע: (ענטפֿערט אויף דער נידעריקער שטימע): איך דאַרף עפּעס מיט אים צו רעדן.
(אין דעם קומט אָן דער דאָזער פֿון מיקווה און טרעפֿט בינטשען זיצן אויף דער שלאָפֿבאַנק.)
דער דאָזער: בינטשע, וואָס טוט איר עפּעס בײַ מיר? אַ פּנים עס מוז שוין זײַן נײַעס.
בינטשע: אַ פּנים עס איז יאָ אמת וואָס די וועלט זאָגט „ווער עס פֿילט זיך דער מיינט זיך“. (און בינטשע טוט זיך אַזוי אַ שטעל אויף מיט כּעס) איר האָט זיך שוין נישט געהאַט אין וואָס אָנצוכאַפּן נאָר אין דער באָד. וואָס ווילט איר, פֿאַראומרייניקן אַ שטאָט?
[דער דאָזער:] נו נו, אַדרבא. הייבט אָן מיט געמיינע לײַט. 
דער דאָזער: הכּלל בינטשע רעדט נישט קיין סך איך עפֿן באַלד מיט אײַער קאָפּ די טיר. אַרויס, אַלטע מכשפֿה, פֿון מײַן שטוב!
(בינטשע לויפֿט אַרויס זייער דערשראָקן. פֿאַר גרויס שרעק, איז איר דאָס פֿאַרטעך אַראָפּגעפֿאַלן און די קאָפּקע האָט זיך איר אַרויפֿגערוקט. עס האָט גאָר ווייניק געפֿעלט מע זאָל איר די האָר פֿון קאָפּ אַרויסזען, און לויפֿט צוריק צו טאָלצען עפּעס קלערן אַ מיטל וואָס מע זאָל טאָן.)
בינטשע: (קומט אַרײַן צו טאָלצען מיט אַ פֿאַרביטערט האַרץ) גוטן אָוונט.
טאָלצע: גוטן־אָוונט, גוט־יאָר. בינטשעשי, וואָס הערט זיך?
בינטשע: אוי, לאָז מיך שוין אָפּ, איך גיי דאָך אַצונד טאַקע פֿון דאָזער. ער האָט מיך נאָך געוואָלט שלאָגן.
טאָלצע: זעט איר שוין, איך האָב דאָך אײַך געזאָגט, גייט נישט, עס איז אומזיסט.
בינטשע: איך בעט אײַך טאָלצעשי, לייגט מיר נישט קיין שטיינער אויפֿן האַרץ, איך האָף נאָך צו גאָט עס וועט ווערן אַ שינוי. מיט גאָט צו הילף ווי בינטשע לייגט זיך אַרײַן מוז עפּעס נולד ווערן. נאָר מע מוז זײַן געדולד. איך וועל מיך נאָר זען מיט ר׳ אלחנן שמשׂ און טאַקע מיט ר׳ משה גרינעלעס וכּדומה ונראה דבֿרי מי יקום. מיר וועלן שוין זען בײַ וועלכעס עס וועט בלײַבן שטיין. און אַ גוטע נאַכט טאָלצע. 
[טאָלצע:] אוי אַ גוט יאָר, הלוואַי מיר זאָלן זיך זען אין מײַן נחת ווי מיר זעען זיך אַצונד. 
[בינטשע:] (טוט אַ פֿאַררײַס דעם קאָפּ און זאָגט) אָמן, אָמן.
אויף צו מאָרגן אין דער פֿרי גייט בינטשע אין שול אַרײַן און איז מזכּיר דעם דאָזער מיט דער באָד און דאַוונט אָפּ און גייט אַהיים און זי שיקט נאָך ר׳ אלחנן שמשׂ און נאָך ר׳ משה גרינעלעס און נאָך דער רעשט חבֿרה היימישע מענטשן און מע זעצט זיך צום טיש און עס ווערט אַ געפּילדער. איז געבליבן אַזוי: איינעם זאָל מען אַוועקשיקן צום קאַטעווער צדיק און איינעם קיין מאַקעוויץ און מע זאָל טאַקע נישט זשאַלעווען קיין געלט נאָר מע זאָל געבן שפּאָרע פּדיונות.
הכּלל די צוויי משולחים פֿאָרן אַוועק און האָבן זיך אָפּגעזאַמט אַכט טעג און זענען אַהיימגעקומען פּונקט די וואָך פֿון פּרשת־קרח. פֿרײַטיק בײַ טאָג זייגער פֿיר זענען געגאַנגען די חבֿרה אַ קוק טאָן אויפֿן שולהויף. דער שולהויף איז געווען פֿול מיט בעלי־בתּים. די צוויי לײַט פֿרעגן וואָס איז דאָ אַזוי אַ געפּילדער. איז צוגעגאַנגען ר׳ משה־מרדכי מלמד און ר׳ אַבֿרהם שדכן און ר׳ שמואל־חיים בפּה־אחד: עולם, הײַנט האָט איר נאָך צײַט צו גיין אין מרחץ אַרײַן. נאָך שבת וועט מען אײַנלייגן די באָד.
מײַנע ליבע לעזער קענען פֿאָרשטיין ווי גרויס דער נאַראָד איז געווען אין באָד. מע איז געשטאַנען קעפּ אויף קעפּ. דער בעדער האָט דעם פֿרײַטיק אָנגעשיט פֿולע קעשענעס. וווּ נאָר אַ שלעכטן דרײַער האָט מען געבראַכט דעם בעדער.
אַ געוויינלעכע באָד אָן אַ בעזעם האָט געקאָסט פֿיר גראָשן; מיט אַ בעזעם זעקס גראָשן; אַ בעזעם מיט אַ שעפֿל אַכט גראָשן.
פֿאַר נאַכט האָבן זיך אָנגעהויבן שיטן דער מיטעלער נאַראָד. הײַנו ר׳ יהושע גראַניצע… ר׳ שמואל דער בלינדער… ר׳ שלום יאַפּקע… ר׳ נחמן קאָפּקע… ר׳ משה־דוד פּ… ר׳ ישׂראל פֿראָסט… דאָס זענען די מיטעלע מענטשן.
ליבע לעזער, ווען איך זאָל אײַך וועלן אַלע אויסשרײַבן וואָלט איר מיד געוואָרן לייענענדיק.
נו, לאָמיר שוין לאָזן שטיין דעם שולהויף מיט די בעלי־בתּים און צוריקגיין צו בינטשען.
פּונקט פֿרײַטיק צו נאַכטס פּרשת־קרח האָט בינטשע געהאַט אַ ליל־טבֿילה.
אין די קליינע שטעטלעך איז אַ מינהג: די נשים נאָך דער טבֿילה קוקן אַרײַן אין בית־המדרש כּדי זיי זאָלן זען הייליקייט, וועט איר אַרויסקומען אַ בן־תּורה. און וואָס פֿאַר אַ ייִנגל זי טרעפֿט אויפֿן וועג גיט זי אים אַ קניפּ…
ווי בינטשע גייט אַוועק פֿון בית־המדרש האָט זי געטראָפֿן אויפֿן וועג דעם דאָזערס ייִנגל, האָט זי אים אַ קניפּ געגעבן. 
דאָס ייִנגל איז געבליבן שטיין זייער דערשראָקן און איז אַהיימגעלאָפֿן צום פֿאָטער מיט אַ גוואַלד. 
דער פֿאָטער פֿרעגט אים׃ וואָס ביסטו אַזוי דערשראָקן? דערציילט ער אים אַז בינטשע האָט אים אַ קניפּ געטאָן.
זאָגט אַזוי דער פֿאָטער׃ איך מוז אַריבערגיין צו בינטשען און איך וועל איר פֿרעגן פֿאַר וואָס זי האָט דיר אַ קניפּ געטאָן.
ווי דער דאָזער איז אַרײַנגעקומען צו בינטשען אין שטוב האָט ער זי געטראָפֿן זיצן בײַ דעם צימעס הגם דער צימעס איז אַפֿילו געווען פֿון בריקעוו, נאָר אַ פּאַרע איז פֿון אים געגאַנגען אַזוי ווי פֿון דער גרעסטער פּאַראָווע מאַשין.
בינטשע בלײַבט זיצן זייער דערשראָקן און פֿרעגט דעם דאָזער׃ וואָס טוט איר עפּעס אַצונד בײַ מיר?
זאָגט אַזוי דער דאָזער מיט כּעס׃ פֿאַר וואָס האָט איר געשלאָגן מײַן ייִנגל?
רופֿט זיך אָן בינטשע׃ גאָט איז מיט אײַך! וואָס רעדט איר? ווי הייסט איך וועל שלאָגן אײַער ייִנגל? ווי קום איך צו אײַער ייִנגל?
זאָגט דער דאָזער׃ סטײַטש! איר האָט אויך אים געטאָן אַ קניפּ. דאָס ייִנגל האָט שיִער געחלשט!
די בינטשע האָט זיך דערמאָנט און זי שעמט זיך זייער פֿאַר דעם דאָזער צו פֿאַרענטפֿערן און לייקנט נאָר אָפּ די גאַנצע מעשׂה.
דער דאָזער גייט אַוועק מיט גרויס כּעס. באַלד נאָך הבֿדלה איז דער דאָזער געלאָפֿן צום סענדזשע מיט אַ פּאָדאַניע.
מי־יודע וויפֿל דאָס געשעפֿט וועט אָפּקאָסטן? לעת־עתּה איז עס אַוועקגעגאַנגען אין דער גובערניע אַרײַן. לאָמיר די ספּראַווע לאָזן שטיין און מיר וועלן זיך נעמען צוריק צו דער באָד…
ויהי היום איז געוואָרן אין שטעטל גרויסע מחלוקות. איין צד האָט געזאָגט אַז מען זאָל נישט אײַנלייגן די באָד. און דער אַנדערער צד האָט געזאָגט אַז מען זאָל יאָ אײַנלייגן די באָד. איז געבליבן אַז מען זאָל מאַכן אַן אַסיפֿה און אַלע גרויסע לײַט זאָלן זיך אַרײַנלייגן, און טאַקע דער רבֿ אויך. מען האָט אויסגעזעצט אַ צײַט אין וועלכן טאָג עס זאָל זײַן די אַסיפֿה און אויף וועלכן אָרט. איז געבליבן די אַסיפֿה זאָל זײַן אין סאַמע מיטוואָך בײַ טאָג זייגער דרײַ, און דאָס אָרט זאָל זײַן לעבן דער נײַער דרעקציע. אַזוי איז געווען. 
איז געבליבן בײַ דער אַסיפֿה אַז דער צד זאָל צונויפֿנעמען חתימות און דער אַנדערער צד זאָל צונויפֿנעמען חתימות און וועלכער צד עס וועט האָבן מיין חתימות וועט דער אַנדערער צד אויך מוזן באַשטיין. 
האָט מען אַרויסגעשיקט מענטשן פֿון ביידע צדדים נאָך חתימות. איין קאָמפּאַניע איז געגאַנגען אויף דער יאַטקע־גאַס און די אַנדערע אויף דער פּאָצטאָווע גאַס. אַזוי האָבן זיי זיך אָפּגעשמועסט.
נאָר ר׳ הללס גאַס מיטן שולהויף איז געבליבן, דער וואָס וועט זײַן שטאַרקער, דער וועט האָבן די חתימות.
מײַנע ליבע לעזער, איך מוז אײַך קלאָר מאַכן. אין די צוויי גאַסן דאָרט וווינען אַלע סופֿרים און אַלע שמשׂים, אַלע מלמדים, אַלע שוחטים. אַפֿילו אַז מען דאַרף האָבן אַ ביסל פּראָכנע אויף אַ ברית־מילה באַקומט מען אויך אויף די גאַסן. און דער שטאָטבוך, און דער בוך פֿון דער חבֿרה־קלעפּקע און פֿון אַנדערע חבֿרות, דער שליסל פֿון בית־הקבֿרות און דער מאַגאַזין פֿון די באָדבעזעמלעך, אַפֿילו דער מײַנסטער וואָס ער אַרבעט תּכריכים זיצט אויך אויף יענע גאַסן. קענט איר זיך שוין פֿאָרשטעלן וויפֿל חתימות מען קען פֿון דאָרט אַרויסשלעפּן…
ויהי היום די צוויי קאָמפּאַניעס האָבן זיך געטראָפֿן אויף דער שולגאַס און זענען אַלע אַרײַן צו איין בעל־הבית. ער וואַר מיט זײַן כּשרן נאָמען ר׳ יודל גראַטש. איך וועל אײַך פֿאָרשטעלן דעם מענטש. אַ גראָבע נאָז, אַן אומריינעם קאָפּ, אַ בלינד אויג, אַן אויסגעדרייט מויל, אַ גאַרב אויף דער פּלייצע, קרום אויף ביידע פֿיס, נײַן טפֿחים די הייך. בקיצור אַ בעל־הבית מיט אַלע מעלות.
ב״ה הכּלל די צוויי קאָמפּאַניעס האָבן זיך אָנגעהויבן צו קריגן און דער ר׳ יודל גראַטש איז געבליבן זיצן אַזוי ווי אָנגעמאַכט. ער האָט אַליין נישט געוווּסט ווי זיך אונטערצושרײַבן. אין שטוב איז געוואָרן אַ גרויס געפּילדער, אַ געשריי, אַ געוואַלד ביז מען האָט זיך אָנגעהויבן צו שלאָגן.
אין דעם איז אַרײַנגעלאָפֿן איינער פֿון די פֿילעזאָפֿן. זײַן נאָמען איז ר׳ דוד כלאַסט. האָט ער אַן עצה געגעבן אַז מען זאָל נעמען אַ פֿאַטשיילע און מען זאָל טאַקע נאָר פּשוט מאַכן אַ קניפּ, וועלכע קאָמפּאַניע וועלן אַרויסנעמען דעם קניפּ דאָ מוז זיך דער ר׳ יודל גראַטש אונטערשרײַבן. אַלע האָבן מסכּים געווען דערצו וואָרעם זיי האָבן דאָך געזען אַז דאָס איז אַ שטאַרקער אײַנפֿאַל.
בקיצור די קאָמפּאַניע וואָס זיי נעמען צונויף חתימות אַז מען זאָל יאָ אײַנלייגן די באָד האָבן צו מזל געוווּנען. איז דאָרט געוואָרן צווישן זיי אַ גרויסע שׂימחה. דער ר' יודל גראַטש האָט זיך צו מזל אונטערגעשריבן.
און די אַנדערע קאָמפּאַניע זענען אַרויסגעגאַנגען זייער פֿאַרשעמט אָבֿל־וחפֿוי־ראָש.
ליבע לעזער איר קענט זעלבסט פֿאַרשטיין זייער עגמת־נפֿש.
עס איז געקומען דאָנערשטיק בײַ נאַכט, איז מען שוין געווען פֿאַרטיק מיט דער גאַנצער שטאָט חתימות. די צוויי קאָמפּאַניעס זענען אַרײַנגעגאַנגען פּלאַוו צום רבֿ מיט די חתימות. דער רבֿ האָט זיך מכין געווען און האָט אָנגעהויבן איבערציילן די חתימות. איז געבליבן אַז מען זאָל די באָד אײַנלייגן וואָרעם דאָס צד האָט געהאַט מיין מיט דרײַצן חתימות פֿון יענעם צד. איז געבליבן אַז מאָרגן אין דער פֿרי זאָל זיך גאַנץ קהל צונויפֿקומען און מען זאָל אײַנלייגן די באָד.
אַ גאַנצע נאַכט איז געווען חושך אין שטעטל. גאָט האָט געהאָלפֿן, עס איז געוואָרן טאָג, זענען אַראָפּגעגאַנגען די טובֿי־העיר, די גרעסטע לײַט פֿון דער שטאָט מיט כּלי־מלחמה, איינער מיט אַ רידל, איינער מיט אַ דראָנג, איינער מיט אַ שטיין. ווי זיי האָבן געוואָלט אײַנלייגן די באָד איז געוואָרן אַ גרויס געוואַלד פֿון יענעם צד. מען האָט זיך אָנגעהויבן גאָר אויף ס'נײַ צו שלאָגן. דעם רעכטן קאָפּ, ר׳ אלחנן שמשׂ, האָט מען נעבעך געטאָן אַ וואָרף צו דער באָד, האָט מען מיט אים אַליין אַ גאַנצע וואַנט אײַנגעלייגט. אַזוי האָט איינער דעם אַנדערן אַרויפֿגעוואָרפֿן אויף דער באָד ביז גאָט האָט געהאָלפֿן, די באָד איז אַליין צעפֿאַלן געוואָרן אויף שטיקלעך. מען האָט גאָר נישט געדאַרפֿט האָבן קיין כּלים, זי איז שוין נעבעך געווען פֿון צען יאָר פֿאַרפֿוילט.
אַצונד, ליבע לעזער, לאָמיר די באָד לאָזן ליגן און מיר וועלן דערציילן פֿון בינטשעס ספּראַווע…
אין אַ קליינער צײַט אַרום איז אָנגעקומען וויזעוואַניעס פֿון סאָנד. בינטשע האָט געקראָגן אַ וויזעוואַניע און דער דאָזער און צוויי עדות, ר׳ נחמן קליצקע און ר׳ שמואל סטראָנקע. די גאַנצע חבֿרה זענען געקומען אין דער גובערניע אַרײַן. ווי בינטשע קומט אַרײַן צו דער ספּראַווע דערזעט זי די צוויי עדות, ר׳ נחמן קליצקע און ר׳ שמואל סטראָנקע. 
פֿרעגט זי זיי, וואָס טוט איר עפּעס דאָ? 
ענטפֿערן זיי, סטײַטש! ווייסט איר גאָר נישט? מיר זענען דאָך עדות אַז איר האָט דעם דאָזערס ייִנגל אַ קניפּ געטאָן. 
די בינטשע ווערט זייער דערשראָקן און זי האָט טאַקע פֿאַר יסורים געטאָן אַ גרויסן שמעק טאַביק. און זי האָט אַ נאָס געטאָן. ווי הייסט? איר האָט דען געזען?
זי ווייסט נעבעך דעם אמת אַז יענע נאַכט ווען זי איז טבֿילה געגאַנגען איז בײַ איר קיינער נישט געווען.
נאָר, זאָגט זי צו זיך אַליין, ערשט זע איך אַז עס איז אמת וואָס חיי הנבֿיא האָט געזאָגט אין דער הגדה אָזנים לכּותל יש. דאָס הייסט, גאַסן האָבן אויגן און ווענט האָבן אויערן…
דער דאָזער שטעלט זיך אַנידער פֿאַרן סענדזשע און הייבט אָן דערציילן די גאַנצע מעשׂה.
פּראָשע פּאַני סענדזשע, מאָי כלאָפּיק ייִדזע, טען קאָביטע ביע. רופֿט דער סענדזשע צו אַן עדות און ער פֿרעגט אים אויס. 
זאָגט ער אויך אַזוי, יאַק טען פּאַן דאָזאָר פּאָקאַזע טאַק מאַטשע.
דער אַנדערער עדות זאָגט, נעך וואַס בענדזע טאַק יאַק באָל.
אַצונד רופֿט מען צו בינטשען. הייבט בינטשע אָן צו זאָגן, פּראָשע פּאַני סענדזשע, יאַ יעסט פּירשע דאָ באָגע פּאָטעם דאָ טשעביע. יאַ ייִדזע איז מקווה דאָדאָמע טען כלאָפּעק ייִדזע איז בית המדרש דאָדאָמע. אָן ייִדזע אַ ייִדזע יאַק טען סטאָיע מישלע זע טאָ מאָיע. אָן קסיטש יאַ טילקאָ זאַ רענקע, אָן קסיטש געוואַלד. פּראָשע פּאַני יאַ נע יעזדעם טאַקי. נאָ כלאָפּעק זראָביע מכּה.
הכּלל, פּראָשע פּאַני, טען עדות יעסט שקר. יאַ פּשינעשיע מאָיע…
איז מן־הסתּם די ספּראַווע אָפּגעפֿאַלן. און דער דאָזער מאַכט אַן אַפּעלאַציע…
ווי בינטשע קומט צוריק פֿון דער גובערניע האָט זי זיך געטראָפֿן מיט איר קאָמפּאַניע. 
ליבע לעזער, איך מוז שוין פֿאָרשטעלן די גאַנצע קאָמפּאַניע: די בלינדע שבֿע, חיה־גיטל כלאַסט, די לאָמע מילנערקע, שׂרה שמאַלץ, באַשע־אָדעס.
וכּדומה, די גאַנצע קאָמפּאַניע מיט אַ הויכער שטימע: סקאָצל קומט! בינטשע, וואָס האָט איר געמאַכט מיט אײַער ספּראַווע?
זאָגט בינטשע אַזוי פֿאַרזאָרגט: אוי! וואָס האָב איך געקענט מאַכן? דער דאָזער האָט געמאַכט אַן אַפּעלאַציע.
די בלינדע שבֿע ווערט זייער דערשראָקן און זאָגט: ווי הייסט, ער האָט געמאַכט אַ נײַע פּאָליציע? גאָט איז מיט אײַך! וואָס רעדט איר? ער וועט פֿאַרפֿוילט ווערן אין קייטן!
בינטשע טוט כּלומרשט אַ שמייכל צו דער בלינדער שבֿע און זאָגט אַזוי: שבֿעשי, האָט מיר נישט פֿאַראיבל, איר זענט פֿון דער אַלטער וועלט. איך בעט איבער אײַער כּבֿוד, איר ווייסט נאָך נישט ווי אַזוי הײַנט גייט צו בײַ די סענדזשעס. 
און בינטשע דערציילט נאָך אַ מאָל פֿאַר דער קאָמפּאַניע די טענות וואָס זי האָט באַלייגט בײַ דעם סענדזשע. כּולם בפּה־אחד, די גאַנצע קאָמפּאַניע ענטפֿערן: בינטשע אַזאַ יאָר זאָלן מיר האָבן ווי גוט איר האָט זיך אויסגעשמועסט. 
ווי הייסט? רופֿט זיך אָן חיה־גיטל כלאַסט. איך בין יענע וואָך בײַ דעם אַלטן צדיק געווען. האָט מען דאָך מיר גאָרנישט געלאָזט רעדן.
בינטשע זאָגט: קינדערלעך, אַצונד איז נישטאָ קיין צײַט צו שמועסן וועלטזאַכן. לאָזן מיר בעסער זען צו טראַכטן אַ פֿאָרטל ווי אַזוי איך זאָל ניצול ווערן פֿון דער אַפּעלאַציע.
באַשע־אָדעס טוט אַ גרויסן זיפֿץ. שׂרה שמאַלץ טוט זי אַ רוף אַוועק אין דער זײַט און פֿרעגט זי, באַשע־אָדעס וואָס זיפֿצט איר אַזוי?
זאָגט באַשע־אָדעס, נו, נו, לאָז מיך שוין צו רו וואָס איך זיפֿץ. עפּעס אַ קלייניקייט זי דאַרף נאָך אַ מאָל שטיין אין סאָנד און אַליין טענהן? איר ווייסט דאָך, דאַכט זיך מיר, נישט אַז דוד המלך ע״ה האָט געזאָגט אין די קינות החיים והלשון ביד המוות. גוט, זי האָט זיך דאָס ערשטע מאָל גוט אויסגעטענהט. נישט אַלע מאָל געשעט נסים.
מײַנע ליבע לעזער קענען פֿאַרשטיין ווי גרויס דאָס צער איז געווען בײַ בינטשען און בײַ איר קאָמפּאַניע.
בינטשע זאָגט, אַ גוטן טאָג אײַך. איך מוז גיין אַהיים שלאָפֿן, דען איך בין אַ גאַנצע נאַכט נישט געשלאָפֿן. פֿאַר נאַכט נאָך מינחה זאָלט איר אַלע קומען צו מיר אַהיים און איך וועל שיקן נאָך אַלע מײַנע גוטע־פֿרײַנד. וועלן מיר שוין אַלע אין איינעם איבערשמועסן דאָס געשעפֿט.
בינטשע גייט אַהיים און די קאָמפּאַניע צעגייען זיך יעדער צו זײַן געשעפֿט. די בלינדע שבֿע גייט מאַכן וויזיטן בײַ די קראַנקע. מיט אַ טייל זאָגט זי ווידוי און מעסט פֿעלד. דאָס איז שטענדיק איר פּראָפֿעסיע. חיה־גיטל כלאַסט לויפֿט אַרויס אויפֿן דאָרף און קויפֿט אויף פֿאַרשידענע סחורות – קאַרטאָפֿליע־שאָלעכץ, אַ דרילעכן פֿאַרטעך און קלײַבט אָן איבערן וועג אַ ביסל ראָסראָדניק, וואָס גאָט באַשערט. די לאָמע מילנערקע, זי איז שוין אַפֿילו טויט פֿון דרײַ יאָר, נאָר דאָס געשעפֿט פֿירט זיך נאָך. אויף דער פֿראָנטאָווער גאַס שטייט אַ מענטש פֿון איר האַנט מיט פֿאַרשידענע פֿרוכטן, מאַקעווקעס, פֿאָשלאַדקעס, באַניע־קערן, יענגאַלקעס, פֿאַרפֿוילטע עפּעלעך, און טאַקע אַ ביסל צעלניק אויך. דהײַנו רויבאַרברע, צענעס, לאַקרעץ־פּלעצל. שׂרה שמאַלץ פֿירט אַ פֿאַבריק. זי אַרבעט זאַכן, פֿאַרריכט אַלטע פּלודערן, און דערנעבן אַ שטיקל מיסחר: אַז דער נײַער שטשאַוו קומט אַרויס קלײַבט זי אַלע טאָג אָן אַ פֿול פֿאַרטעך שטשאַוו און דאָס ווערט פֿאַרקויפֿט מיט רווח. באַשע־אָדעס האָט פֿיל קענטעניש אין זיך און זי טויג שוין צו אַ ריפּקוכן, אַ קינד אַ בײַכל אויסצושמירן און טאַקע, אַז עס מאַכט זיך, אַ פּאַרך אָפּצורײַסן. זי איז ב״ה אַ שטאַרקע מומחהטע.
גאָט האָט געהאָלפֿן. עס איז צו מזל נאַכט געוואָרן. די קאָמפּאַניע זענען צוריק געקומען פֿון דער אַרבעט און זענען געגאַנגען גלײַך צו בינטשען. מען האָט זיך אַנידערגעזעצט שמיאַלע בײַ דעם טיש, בינטשע איז געזעסן אויבן אָן. אַרום איר איז געזעסן די סוויטע און מען האָט אָנגעהויבן קלערן וואָס צו טאָן. מען האָט געשיקט נאָך די רעשט קאָמפּאַניע, מאַנסלײַט און ווײַבער, בינטשעס גוטע־פֿרײַנד. מען איז אָפּגעזעסן ביז זײגער צוועלף בײַ נאַכט. די לײַט האָבן געזען אַז עס וועט צו קיין ענדע נישט קומען. האָט זיך געטאָן אַ רוף אָן מרים־אינדע די טוקערין אויף דעם גראָבן קול: רבותים, איך בעט איבער ענקער כּבֿוד. מײַן עצה וואָלט געווען: 
אַזוי ווי מיר זיצן דאָ אַלע, זאָלן מיר גיין אין שול אַרײַן און מען זאָל מתפּלל זײַן יעדערע אישה מיט איר תּפֿילה און יעדערער מאַנספּערזאָן מיט זײַן תּפֿילה און מען זאָל טאַקע וויינען און קלאָגן. אפֿשר וועט עפּעס גאָט רחמנות האָבן אויף בינטשעס אַלטע יאָר.
איז געוואָרן אַ גערעדערײַ צווישן גאַנצן נאַראָד און אַלע האָבן מסכּים געווען אַז מרים־אינדע די טוקערין איז גערעכט. עפּעס אַ גוטער מלאך האָט איר די עצה געשיקט אין זינען אַרײַן… האָ גבֿרא והאָ טראַסקע. דאָ רעדט מען און דאָ טוט מען.
 מען שיקט עקסטרע אַ שליח־מיוחד נאָכן שליסל פֿון חיבוט־הקבֿר, דער שליסל ליגט בײַ דער אישה־הצנועה מאַלע־פּעשע און דער שליח איז געווען קרום אויף ביידע פֿיס, אַ ביסל טויב, בלינד אויף ביידע אויגן. זײַן נאָמען איז ר׳ לייב טראַסק.
ליבע לעזער, איר דאַרפֿט זעלבסט פֿאַרשטיין, אַז מען שיקט אַזאַ געשיקטן שליח, געדויערט נישט לאַנג דער וועג. 
עס האָט נאָר וואָס אָנגעהויבן בלויען אויף טאָג, דער שליח איז שוין צו מזל דאָ צוריק מיטן שליסל. עס איז געוואָרן אַ גרויס געפּילדער, ברוך־הבאָ, ר׳ לייב טראַסק. 
דער גאַנצע נאַראָד טוט זיך אַ שיט אויס מיט אַ מאָל און מען גייט פּלאַוו אין שול אַרײַן. בינטשע גייט פֿריִער און די גאַנצע חבֿרה נאָך איר. 
מען קומט פֿאַר דער שול, גייט צו בינטשע פֿאַר דער טיר און קלאַפּט אָן דרײַ מאָל מיט דעם שליסל. אַזוי ווי זי האָט געטאָן דעם דריטן קלאַפּ האָט זיך דער צאָן פֿון דעם שליסל אָפּגעבראָכן. 
איז געוואָרן אַ גרויסע מהומה. אַלע האָבן געזאָגט מען זעט באַשײַנפּערלעך אַרויס אַז מען לאָזט נישט פֿון הימל, מן־הסתּם איז עפּעס דאָ אַ חטא אין שטאָט. מען וועט מוזן גוזר־תּענית זײַן און טאַקע אויסרופֿן מיט די דרײַ אותיות: ווער עס פֿילט זיך עפּעס אָדער ער ווייסט עפּעס פֿון אַ חטא, איז מען אויף אים גוזר־בגזירות אַז ער זאָל קומען זאָגן צו בינטשען און טאַקע נאָך הײַנט זאָל עס זײַן. 
מען האָט טאַקע באַלד אַרויסגעשיקט ר׳ אלחנן שמשׂ מיט דעם גראָבן שטעקן און ער האָט שוין גערופֿן אין שול אַרײַן. דער פּראָסטער עולם האָט אַפֿילו געמיינט אַז מען רופֿט אין שול אַרײַן וועגן פּאָדאַטקעס צאָלן. דערווײַל איז זיך דאָס גאַנצע שטעטל צונויפֿגעקומען אין שול אַרײַן און מען האָט איבערגעשמועסט דאָס גאַנצע געשעפֿט פֿון אָנהייב ביזן סוף און מען האָט טאַקע גאָר פּשוט גוזר־תּענית געווען און מען האָט געטאָן אַ זאָג אַרויס טאַקע די דרײַ אותיות בזה־הלשון: 
אפֿשר ווייסט איינער פֿון אַנדערן עפּעס אַ חטא, אָדער אפֿשר פֿילט זיך איינער בײַ זיך עפּעס אַ חטא, איז מען גוזר־בגזירות אַז ער מוז אויסזאָגן.
אַזוי ווי דער שמשׂ האָט אויסגערופֿן, האָט געטאָן אַ קריך אַפֿיר פֿון אונטער דעם טיש ר׳ אַהרן שמערקעס מיט אַ הייזעריקער שטימע: רבותים, איך וואָלט אַפֿילו נישט געזאָגט, נאָר ווײַל מען האָט גוזר געווען בין איך גענייט צו זאָגן דעם אמת. אַצונד טוט מיר שוין באַנג פֿאַר וואָס איך האָב ביז אַהער נישט אויסגעזאָגט. איר זאָלט וויסן אַז פֿאַר צוויי וואָכן בין איך געווען אין סטאָק אויפֿן אָרט. האָב איך אַליין געזען באשר אָרון ריקערס זון איז געגאַנגען מיטוואָך בײַ טאָג אין אויסגעפּוצטע שטיוול און איך מיין אַז דאָס איז נישט דאָס ערשטע מאָל.
דער גאַנצער עולם איז געבליבן שטיין אָן לשון, זייער דערשראָקן. אָט אַזוי האָט געדויערט אַ פּאָר מינוט, איז געוואָרן אַ געשריי כּולם בפּה אחד בזה־הלשון: עס זאָל אויסגיין צו זײַן קאָפּ! און צו זײַנע הענט און צו זײַן לײַב און לעבן! קיין אומשולדיקס זאָל דאָ גאָרנישט געניסן!
און דאָס קהל איז צוגעגאַנגען צו ר׳ אַהרן שמערקעס און מען האָט אים געזאָגט מותּר לך. מותּר לך. מותּר לך. און ר׳ אַהרן שמערקעס האָט געפֿונדעוועט פֿאַרן עולם אַ האַלב קוואַטירל אָקעוויט.
דער עולם איז אַהיימגעגאַנגען. 
און ר׳ אלחנן שמשׂ איז געלאָפֿן גיך מיטן שליסל צו ר׳ ישעיה קאָוואַל. ר׳ ישעיה האָט צו מזל צוגעניטעוועט אַ צאָן צום שליסל און מען האָט דעם שליסל אַהיימגעפֿירט בינטשען מיט גרויס פּאַראַד. מען האָט באַלד געשיקט אַ ידיעה צו דער גאַנצער קאָמפּאַניע אַז דער שליסל איז שוין צו מזל פֿאַרריכט.

לעת־ערבֿ צווישן מינחה און מעריבֿ איז זיך דער עולם, טאַקע בינטשעס קאָמפּאַניע היימישע מענטשן, צונויפֿגעקומען. איז געבליבן אַז זייגער צוועלף זאָל מען גיין אין שול אַרײַן און מען זאָל מתפּלל זײַן אַזוי ווי עס דאַרף צו זײַן.
זייגער צוועלף בײַ נאַכט זענען די גאַנצע קאָמפּאַניע געגאַנגען מיט בינטשען צו דער שול. מען האָט טאַקע פּשוט געטאָן דרײַ קלעפּ און מען האָט אין אַ מזלדיקער שעה געעפֿנט די שול און אַלע זענען פּלאַוו אַרײַנגעגאַנגען. און בינטשע האָט זיך געוואַשן די הענט און האָט געטאָן אַ קוש די מזוזה. און זי איז צוגעגאַנגען צו דעם אָרון־קודש און האָט אָנגעהויבן מתפּלל זײַן.
ליבע לעזער, איך מוז אײַך באַקאַנט מאַכן ווי אַזוי בינטשע האָט מתפּלל געווען אין שול זייגער צוועלף בײַ נאַכט, וואָס דעמאָלט איז אַן עת־רצון. אַלע וואַרטאָווניקעס שטייען אויפֿן גאַס. עס איז שטיל אין שטעטל. מען הערט נישט מיין, נאָר די אַלטע בעלי־בתּים כראָפּען פֿון די בעטן אַרויס.
בינטשע גייט צו מיט אַ פֿאַרביטערט האַרץ און די קאָמפּאַניע אַרום איר. בינטשע טוט אַ לאָז אַרויס אַ יאָמערלעכן קול מיט דעם נוסח פֿון מעבֿר־יבוק…
ראַב יונה של עולם!אַני אַמתך, איך, בינטשע דײַן דינסט,בעט בײַ דיר אַז מײַן תּפֿילה זאָל נישט זײַן אומזינסט.געדענקסטו, זיסער גאָט, ווען מײַן מאַן האָט מיר געוואָלט געבן גט?האָבן מיר זיך ביידע אויך אַ ביסל איבערגערעדט.איך האָב מיך געוואָלט אָננעמען פֿאַר דער שטאָטאַז מען זאָל נישט אײַנלייגן די באָד.איז מיר פֿאַרשטעלט געוואָרן אַלע וועגן,און טאַקע ר׳ אלחנן שמשׂ האָט נאָך אַליין געהאָלפֿן מיטן קאָפּ די באָד אײַנלייגן.יענע וואָך האָט זיך מײַן מאַן פֿאַרגלוסט,בין איך טבֿילה געגאַנגען, איז מיר געשען אַן אומגליק נאָר אומזיסט.ר׳ יונה של עולם, דו ווייסט דאָך גוט אַז איך בין מיר נישט געגאַנגען נאָכגעבן די תּאווה.העלף מיר אַצונד אַרויס פֿון מײַן נויט, אַז איך זאָל געווינען די ספּראַווע.אַלע גוטע זכותן זאָלן אַצונד פֿאַר מיר לויפֿן און בעטן,אַז איך, בינטשע, זאָל חלילה נישט פֿאַרפֿוילט ווערן אין קייטן.ראַב יונה של עולם, פֿאַרנעם מײַן געבעט,אַז איך זאָל נאָך עפּעס קענען אויף דער וועלט טאָן, אַזוי ווי בײַ מיר שטייטאין דער תּחינה פֿון שערי־ציון.זײַ מיך מזכּה אין זכות פֿון דער בלינדער שבֿע,און זײַ מיך מזכּה אין זכות פֿון לוט הצדיק, וואָס ער האָט אַרויסגעשריגן „צדקה ממני“ פֿון דער תּבֿה.זײַ מיך מזכּה אין זכות פֿון לאה מרדכיס די בלינדע.איך זאָל פּועלן אַל דאָס גוטס אין זכות פֿון דער טוקערין מרים־אינדע.באַווײַז מיר דײַנע וווּנדער,אַז איך זאָל נישט קריגן געשלאָגן פֿון מײַנע קינדער.עניני בזכות טיטוס, בזכות קורח, בזכות בלשאצר, בזכות המן, בזכות בלק בן־ציפּור, בזכות נבֿוזראדן, בזכות תּרח, בזכות בלעם, בזכות נמרוד, בזכות ירבֿעם בן־נבֿט, ענינו.
ווי בינטשע האָט געקאָנטשעט די תּפֿילה, האָט זי זיך געטאָן אַ נייג פֿאַרן פּרוכת און זי האָט געזאָגט: אַ גוטן טאָג. אין אַ קליינער צײַט אַרום וועלן מיר זיך ווײַטער זען אין גרויס נחת.
און די גאַנצע קאָמפּאַניע זענען געשטאַנען אַרום איר און האָבן אויסגעהערט די תּפֿילות און האָבן נאָכגעזאָגט אָמן אַזוי ווי תּמיד.
בינטשע האָט זיך אויסגעווישט די אויגן און זי האָט געטאָן אַ געשריי אויף דער גראָבער שטימע: זײַט מסכּים אַז בינטשע בת־יאָכפֿעט זאָל האָבן געפּועלט אַל דאָס גוטס.
זיי האָבן טאַקע אַזוי געטאָן. יעדערער איז צוגעגאַנגען און האָט אָנגעוווּנטשן אַז זי זאָל האָבן געפּועלט אַל דאָס גוטס.
און בינטשע האָט אָנגעצונדן אַ ליכט אויף ר׳ מאיר בעל־הנס און די קאָמפּאַניע זענען זיך [צו] ביסלעך צעגאַנגען. בינטשע האָט אַליין פֿאַרשלאָסן די שול און ר׳ לייב טראַסק האָט אַוועקגעטראָגן דעם שליסל צו מאַלע־פּעשע, און מאַלע־פּעשע האָט אויך מסכּים געווען אַז בינטשע זאָל האָבן געפּועלט אַל דאָס גוטס.
דער עולם איז זיך צעגאַנגען יעדערער צו זײַן געשעפֿט.
ר׳ לייב טראַסק איז אויך געגאַנגען אָנקלײַבן אַ ביסל פֿאַרפֿוילט האָלץ אויף פּראָכנע צו מאַכן, וואָרעם דאָס האָט ר׳ לייב טראַסק אָפּגעדונגען פֿון דער שטאָט׃ קיין אַנדערער טאָר דאָס נישט מאַכן, נאָר דער ר׳ לייב טראַסק. הגם עס איז געווען איבער דעם פֿיל מחלוקת אין שטעטל. נאָר ר׳ לייב טראַסק האָט פֿאָרט געוווּנען דעם דין־תּורה ווײַל זײַן פֿאָטער האָט זיך אויך געטראָדנעט אין דעם געשעפֿט. איז געבליבן מעשׂה אָבֿות יורשים בנים און אַ מינהג ברעכט אַ דין. ר׳ לייב טראַסק בלײַבט בײַ דעם געשעפֿט.
יעצט, ליבע לעזער, וועלן מיר בינטשען לאָזן אַ ביסל זיצן אין דער היים, און פֿון דער גובערניע דאַרף שוין באַלד אָנקומען פֿרישע וויזעוואַניעס.
אויפֿן דריטן טאָג איז געוואָרן אַ גערויש און אַ געפּילדער אין שטעטל, וואָס ר׳ פּסח פּאָטשטער האָט שוין געברענגט וויזעוואַניעס פֿון דער גובערניע. 
ר׳ פּסח גייט גלײַך אַרײַן צו בינטשען. און טוט אַ געשרײ: גוט מאָרגן, בינטשע! 
ענטפֿערט בינטשע: אַ גוט יאָר אויף אײַך, ר׳ פּסח.
דער ר׳ פּסח האָט פּונקט אין יענעם טאָג געמאַכט אַ ברית און בינטשע גייט אויף אַלע אָרעמע בריתן. האָט זי געמיינט אַז ר׳ פּסח איז איר געקומען בעטן אויפֿן ברית. 
פֿרעגט זי אים אַזוי, נו, ווען וועט מען שוין ייִדישן דאָס קינד? 
רופֿט זיך אָן פּסח ווי אַ צעמישטער: וואָס פֿאַר אַ ייִדישן אַ קינד? וואָס רעדט איר, בינטשע? נאַט אײַך בעסער אַ וויזעוואַניע פֿון דער אַפּעלאַציע.
בינטשע בלײַבט זיצן זייער דערשראָקן. זי שטאַרבט אָפּ גלידווײַז און זי זאָגט אַזוי׃ אוי, אַ בראָך איז צו מײַנע אַלטע יאָרן, שוין ווײַטער אַ זיברעוואַניע!
פּסח ווערט אין כּעס און זאָגט: בינטשע, דאָס הייסט נישט קיין זיברעוואַניע, נאָר אַ וויזעוואַניע. 
רופֿט זיך אָן בינטשע, נו, נו, לאָז שוין זײַן אַ וויזעוואַניע. עס מעג שוין זײַן וואָס עס וויל, עס איז מיר שוין אַלץ איינס.
ר׳ פּסח גייט אַוועק גלײַך צום דאָזער, און צו די ערשטע צוויי עדות, ר׳ נחמן קליצקע און ר׳ שמואל סטראָנקע, און גיט זיי אָפּ די וויזעוואַניעס, און ר׳ פּסח גייט אַהיים ייִדישן דאָס קינד.
די בינטשע לאָזט עס שוין נישט רוען. זי קען שוין אין שטוב נישט אײַנזיצן. זי לויפֿט גלײַך צו אירע גוטע־פֿרײַנד, טאַקע צו דער ערשטער חבֿרה.
ר׳ אלחנן שמשׂ, ר׳ משה גרינעלעס, ר׳ אַבֿרהם שדכן, ר׳ לייזער מאַנעלעס, ר׳ יהושע גראַניצע, ר׳ שמואל דער בלינדער, ר׳ שלום [יאַפּקע, ר' נחמן] קאָפּקע, ר׳ משה־דוד פּ., ר׳ ישׂראל פֿראָסט, ר׳ ייִדל גראַטש, אַחוץ נשים׃ די בלינדע שבֿע, באַשע־אָדעס, די לאָמע מילנערקע, שׂרה שמאַלץ, חיה־גיטל כלאַסט, מאַלע־פּעשע, מרים־אינדע די טוקערין, עטע די קנעטערין, די טשעבאַכע, די בעל־דבֿרקע.
די גאַנצע חבֿרה זענען זיך צונויפֿגעקומען צו בינטשען. אָנפֿאַנגס האָט מען געשמועסט אַ ביסל פּאָליטיק פֿון וואַרשע, ווי אַזוי די קאָליע גייט אין מיטן דער גאַס, און אויף אַלע גאַסן וואַקסט שטיקער אײַזן און מענטשן האַלטן דעכער אין די הענט.
און באַשע־אָדעס האָט אויך דערציילט אַ ביסל נײַעס, באשר זי האָט אַליין געזען אין וואַרשע אויף דער וואָלאָווע גאַס דורכלויפֿן אין איין מינוט אפֿשר הונדערט קאַסעס מיט געלט, עפּעס אַזוינע שוואַרצע פֿעסער לאַנגע.
אין דעם טוט זיך בינטשע אַ רוף אָן: לאָז שוין זײַן גענוג געשמועסט פּאָליטיק! לאָמיר בעסער שמועסן וועגן מײַן געשעפֿט. זמרי בן־סלוא האָט געזאָגט אין פּרק, אין מערבֿין שׂימחה בשׂימחה. דער טײַטש איז, איידער מען קאָנטשעט דאָס ערשטע געשעפֿט טאָר מען זיך נישט נעמען צו אַן אַנדער געשעפֿט. 
אַזוי ווי בינטשע האָט דאָס אָפּגעזאָגט, האָט חיה־גיטל כלאַסט געטאָן אַ שטאַרקן נאָס. האָט בינטשע געזאָגט: חיה־גיטל, צי זיך בײַ די אויערן. און די גאַנצע קאָמפּאַניע האָבן געזאָגט: צום געזונט זאָל אײַך זײַן!
אין דעם האָט אָדעס געטאָן אַ געשריי: קינדערלעך, מײַן עצה וואָלט געווען אַז מיר זאָלן אין איינעם בײַ נאַכט זייגער צוועלף גיין אויפֿן הייליקן אָרט און מען זאָל רײַסן קבֿרים, און מען זאָל אויסזאָגן דעם גאַנצן מענה־לשון, און די בלינדע שבֿע זאָל מעסטן פֿעלד, און איידער בינטשע וועט גיין אין דער גובערניע אַרײַן זאָל מען אָנצינדן ליכט אין אַלע שולן, די ליכט זאָלן ברענען ביז נאָך דער ספּראַווע.
די גאַנצע קאָמפּאַניע האָבן מסכּים געווען בזה־הלשון: אַזוי אַ יאָר זאָלן מיר האָבן ווי באַש־אָדעס איז גערעכט. נאָר הײַנט בײַ נאַכט איז שוין צו שפּעט. גאָט זאָל שענקען דאָס געזונט – מאָרגן וועלן מיר שוין גיין.
גאָט האָט געהאָלפֿן. עס איז געקומען אין דער פֿרי, איז בינטשע אַרויסגעגאַנגען אויפֿן שטעטל אויסזוכן אַ פּאָר עדות. ווי זי גייט אַזוי האָט זי דערזען ר׳ לייזער מאַנעלעס. ער איז אַ ייִד אַ בן־תּורה. אַ נאָז אַזוי ווי אַן אתרוג, אײַנגעפֿאַלענע באַקן, אַן אויסגעקראָכן בערדל, אַלטמאָדיש געקליידט, אַ ייִד מיט אַלע מעלות. ב״ה אַ גוטן טרונק בראָנפֿן האָט ער אויך נישט פֿײַנט. ער טרינקט נישט אַנדערש נאָר מיט אַ בירגלאָז, און פֿאַרבײַסט אַ קאַוועגלאָז.
ווי בינטשע האָט אים דערזען, זאָגט זי אַזוי צו אים: ר׳ לייזער, זײַט זשע מוחל, קומט נאָר אַהער.
וואָס בינטשעשי? פֿרעגט אַזוי ר׳ לייזער. 
דער ר׳ לייזער האָט געמיינט אַז זי רופֿט אים אויף אַ שבֿע־ברכות, נעמט ר׳ לייזער אַרויס די פּושקע און איז בינטשען מכבד מיט אַ שמעק טאַביק. 
די בינטשע האָט זיך זייער שטאַרק צענאָסן. און זי האָט ר׳ לייזערן פֿאַרשפּריצט דאָס גאַנצע פּנים. 
פֿרעגט אַזוי ר׳ לייזער מאַנעלעס בינטשען: בײַ וועמען איז עס הײַנט שבֿע־ברכות?
בינטשע׃ ר׳ לייזער, גאָט איז מיט אײַך! וואָס פֿאַר אַ שבֿע־ברכות? איך דאַרף פּשוט האָבן עדות. פֿרעגט אַזוי ר׳ לייזער: בײַ וועמען איז עס הײַנט אַ גט?
בינטשע׃ וואָס רעדט איר, ר׳ לייזער? וואָס פֿאַר אַ גט? עפּעס מאַכט איר זיך קילעוואַטע. איך דאַרף נאָר פּשוט האָבן עדות.
ר׳ לייזער׃ נו, זאָגט מיר שוין וואָס פֿאַר עדות דאַרפֿט איר האָבן. אפֿשר אויף אַ חליצה? אפֿשר קען איך אויך זײַן אַן עדות.
זאָגט אַזוי בינטשע: טאַקע דאָס וויל איך, אַז איר זאָלט זײַן מײַן עדות.
ר׳ לייזער׃ נו, מעגט איר דאָך שוין אַוודאי הייסן געבן אַ טרונק בראָנפֿן.
בינטשע׃ מילא, עס איז דאָך נאָר אַ טרונק בראָנפֿן. 
ר׳ לייזער טוט אַ גרויסן טרונק בראָנפֿן און ער טרינקט צו בינטשען לחיים, און ער זאָגט איר צו אַז ער וועט זײַן איר עדות. וואָס עדות און ווען עדות? נישט ער פֿרעגט זי, נישט זי דערציילט אים. און אַ גוטן טאָג, בינטשע! איר זאָלט שוין למעה״ש קיין אַנדערן עדות נישט נעמען.
בינטשע גייט אַוועק זיך שאַפֿן נאָך אַן עדות. טרעפֿט זי אַזוי אויפֿן גאַס ר׳ יאָסעלע פּאָזנער. דער ר׳ יאָסעלע איז אַ ביסל פֿאָנפֿעוואַטע. אַ הויכע פּלייצע, ער שיקלט אַ ביסל מיט די אויגן, אַ קאָלטענעוואַטע באָרד.
בינטשע פֿאַרלייגט דעם גראָבן פֿינגער אויף דער באַק און זי זאָגט אויף דער נידעריקער שטימע: גוט־מאָרגן, ר׳ יאָסעלע. 
גוט־יאָר, בינטשע. וואָס טוט איר עפּעס אויף דער גאַס? פֿרעגט אַזוי ר׳ יאָסעלע. עס איז דאָך גאָר נישט אײַער שטייגער אַרומדרייען זיך אויף דער גאַס. 
בינטשע בלײַבט אַ ביסל שטיין. און זאָגט: ר׳ יאָסעלע, איך וועל אײַך זאָגן דעם רעכטן אמת. איך דאַרף האָבן אַן עדות. 
פֿרעגט אַזוי ר׳ יאָסעלע: וואָס פֿאַר אַן עדות? 
זאָגט בינטשע: עס מעג זײַן ווער עס איז.
דער ר׳ יאָסעלע שטאָפּט אָן אַ ליולקע טוטין און פֿאַררייכערט די ליולקע און ער הייבט אָן צו לאָזן אַ געדיכטן רויך. 
בינטשע איז שיִער דערשטיקט געוואָרן שטייענדיק לעבן אים. און אַ גוטן טאָג, ר׳ יאָסעלע. איר זאָלט וויסן אַז איך פֿאַרלאָז מיך שוין אויף אײַך.
דער ר׳ יאָסל גייט אַהיים צו דעם ווײַב און הייסט זיך מאַכן אַ גוטן אָנבײַסן. און ער דערציילט דעם ווײַב אַז ער וועט זײַן אַן עדות. 
דאָס ווײַב פֿרעגט אים: וואָס פֿאַר אַן עדות וועסטו זײַן?
 דער ר׳ יאָסל ווערט זייער בייז און זאָגט אַזוי צום ווײַב: וואָס איז דאָס דײַן געשעפֿט? אַז איך ווייס נישט, ווילסטו וויסן? 
און ער האָט זיך טאַקע גאָר פּשוט געבייזערט. ער האָט איר געזאָגט אַ פּאָר מאָל: קליפּה, מכשפֿה, שטיק צרה, ביז דאָס ווײַב איז אויך געוואָרן גוט אין כּעס. 
עס האָט שוין קנאַפּ וואָס געפֿעלט אַז די לײַט זאָלן זיך שלאָגן. גאָט האָט געהאָלפֿן. דער כּעס איז געשטילט געוואָרן. ר׳ יאָסל האָט אָפּגעגעסן אָנבײַסן און האָט זיך געלייגט שלאָפֿן. 
נו, לאָמיר לאָזן ר׳ יאָסלען אַ ביסל שלאָפֿן. און מיר וועלן זיך גיין זען מיט בינטשען…
בינטשע גייט צו איר קאָמפּאַניע מיט גרויס שׂימחה און דערציילט אַז זי האָט שוין צוויי עדות. מען זאָל גיך גיין אויפֿן בית־הקבֿרות קבֿרים רײַסן, און פֿעלד מעסטן, און אָנצינדן ליכט אין די שולן, און גיין מיט דעם רעכטן פֿוס צו דער ספּראַווע, טאַקע אַזוי ווי באַשע־אָדעס האָט געהייסן.
בינטשע מיט דער גאַנצער קאָמפּאַניע האָפֿן שוין אַז עס זאָל ווערן נאַכט, און זייגער צוועלף בײַ נאַכט וועט מען גיין אויף דעם בית־הקבֿרות.
ליבע לעזער, איך מוז אײַך באַקאַנט מאַכן פֿאַר וואָס זיי מוזן זײַן אויפֿן בית־הקבֿרות נאָר זייגער צוועלף בײַ נאַכט.
ווײַל די צדיקים וואָס בינטשע דאַרף גיין צו זיי האָבן זיך צו מײנסט באַשעפֿטיקט נאָר נאָך האַלבער נאַכט. איינער האָט בײַ נאַכט אויפֿגעקויפֿט עופֿות. איינער האָט געקויפֿט בהמות, וואָס גאָט האָט באַשערט. אַזוי ווי זיי זענען פֿאַרן לעבן אויף געווען בײַ נאַכט זייגער צוועלף, זענען זיי געוויס הײַנט אויך אויף, וועלן זיי געוויס דערהערן בינטשעס געבעט און זיי וועלן לויפֿן און בעטן פֿאַר בינטשעס וועגן. 
ווי עס איז געקומען זייגער צוועלף בײַ נאַכט איז בינטשע געגאַנגען מיט איר קאָמפּאַניע גלײַך אויפֿן בית־הקבֿרות און זי האָט געזאָגט אַ פּאָר בלעטלעך פֿון מענה־לשון, אַזוי ווי איר שטייגער איז. בינטשע איז געגאַנגען פֿריִער און די קאָמפּאַניע נאָך איר. און זי איז געגאַנגען גלײַך אויף דעם קבֿר פֿון ר׳ מרדכי בנימין. ער איז געווען אַ גרויסער צדיק, זכותו יגון־ואַנחה.
פֿאַרן לעבן האָט אויך קיינער מיט אים נישט געוואָלט דערטשעפּען, דאַרף מען אַצונד אויך מיט אים נישט צו דערטשעפּען.
בינטשע האָט זיך געטאָן אַ צעלייג אויפֿן קבֿר. און זי האָט דרײַ מאָל געקושט אין קבֿר אַרײַן. און זי האָט געזאָגט פֿון מענה־לשון דאָס וואָס מען זאָגט אויף קבֿרי־צדיקים. 
דערנאָך האָט זי געזאָגט בזה־הלשון׃ איך, בינטשע בת־יאָכפֿעט, בין געקומען מיט אַ צעבראָכן האַרץ און מיט אַ שווער געמיט און איך בעט פֿון אײַך, ר׳ מרדכי־בנימין, אַז איר זאָלט לויפֿן און בעטן פֿאַר מײַנעט וועגן, און איר זאָלט מיטנעמען מיט זיך נאָך אַ פּאָר צדיקים, און איר זאָלט אַלע מסכּים זײַן אַז איך, בינטשע בת־יאָכפֿעט, זאָל אַרויסקומען ריין פֿון דער ספּראַווע.
זי האָט זיך גענייגט דרײַ מאָל צום קבֿר און זי האָט געזאָגט: אַ גוטע נאַכט, ר׳ מרדכי־בנימין.
און זי האָט געטאָן אַ שטרעק אויס דעם רעכטן פֿוס און זי איז געגאַנגען גלײַך אויף דעם קבֿר פֿון הצדיק ר׳ זושע זאָמב. ער איז געווען אַ שטאַרקער אומן־יד. ער איז ניפֿטר געוואָרן בנטילת־ידים. 
זי האָט אויף דעם קבֿר אויך פֿאַרברענגט גרויסע תּפֿילות און זי איז געגאַנגען נאָך אויף עטלעכע קבֿרים.
די אַלע דרײַ היימישע מענטשן וואָס פֿאַרן לעבן האָבן זיי זיך שטאַרק ליב געהאַט, אַפֿילו אַז זיי פֿלעגן גיין מאַכן געשעפֿטן, איז אויך איינער אָן אַנדערן נישט געגאַנגען.
עס האָט נאָר וואָס אָנגעהויבן בלויען אויף טאָג, האָט בינטשע געזאָגט צו דער קאָמפּאַניע: מען דאַרף שוין גיין אַהיים אַ ביסל זיך לייגן שלאָפֿן, וואָרעם זייגער צען אין דער פֿרי דאַרף שוין זײַן די אַפּעלאַציע. דאַרף מען זיך מסדר זײַן ווי אַזוי צו טענהן פֿאַרן סענדזשע.
ויהי היום איז פּונקט אין דעם טאָג וואָס די אַפּעלאַציע האָט געדאַרפֿט זײַן, איז געווען אַ יאָר־יריד אין סטאָק. איז דער דאָזער געפֿאָרן אויפֿן יריד קויפֿן אַ קו. דער דאָזער איז אַרויסגעגאַנגען אויף דעם פֿערדסמאַרק און ער האָט געקויפֿט אַ דאַרע קו מיט אַ גראָבן וויידל. ער האָט באַצאָלט פֿאַר דער קו 77 גילדן. דער דאָזער גייט מיט דעם פּויער אין קרעטשמע אַרײַן, און ער מאַכט אַ שטאַרקע פֿאָנדע. דער פּויער גייט זיך אַוועק זײַן וועג און דער דאָזער גייט אַרויס פֿון דער קרעטשמע און נעמט אָן די קו בײַ דעם האָרן. 
ווי ער פֿירט זי, אַזוי גייט פֿאַרבײַ אַ פּויער און דערקענט די קו. און ער פֿרעגט אַזוי דעם דאָזער, וווּ האָסטו גענומען די קו? 
דער דאָזער בלײַבט שטיין זייער דערשראָקן. ער ווייסט אים גאָר נישט וואָס צו ענטפֿערן. דער פּויער רופֿט צו דעם סאָלטיס מיטן פּאָליציאַנט, און שלעפּט דעם דאָזער מיט דער קו אין קאַנצעלאַריע אַרײַן. דער פּויער דערציילט דעם ווויט אַז די נאַכט האָט מען בײַ אים די קו פֿון שטאַל אַרויסגענומען. איז ער געלאָפֿן אויפֿן יריד און ער האָט זי דערקענט בײַ דעם ייִד. 
דער ווויט נעמט גלײַך דעם דאָזער און זעצט אים אײַן. און די קו גיט ער אַוועק דעם פּויער. 
לאָמיר לאָזן דעם דאָזער זיצן און מיר וועלן גיין צו די צוויי עדות, ר׳ לייזער מאַנעלעס, ר׳ יאָסעלע ראַזינע.
ר׳ לייזער מאַנעלעס האָט נאָר וואָס אָפּגעדאַוונט. איז ער געגאַנגען גלײַך אין שענק אַרײַן טאָן אַ טרונק בראָנפֿן. ווי ער קומט אַזוי אין שענק אַרײַן, טרעפֿט ער ר׳ יאָסעלע ראַזינער און האַלט אין דער האַנט אַ שפּאָרע כּוסע. דער לייזער וווּנדערט זיך זייער אויף ר׳ יאָסלען און פֿרעגט אים: יאָסעלע, וואָס איז די מעשׂה מיט דיר? וואָס טרינקסטו עפּעס הײַנט מיט אַזאַ גרויס גלעזל? דו וועסט זיך שוין באַלד אויסגלײַכן מיט מיר. עס מוז עפּעס זײַן נײַעס, וואָרעם דער ר׳ יאָסעלע איז אַ קליינער טרינקער.
הגם עס איז דעם שענקער אויך געווען אַ חידוש, נאָר דער שענקער מוז דאָך שטיל שווײַגן.
דער ר׳ יאָסעלע טוט ר׳ לייזערן אַ רוף אַוועק אין אַ זײַט און זאָגט אים: לייזער, שווײַג שטיל! דו זאָלסט וויסן גאָר פּשוט אַז איך בין הײַנט אַן עדות.
ווי דער ר׳ לייזער דערהערט דאָס טוט ער אַ גרויסן לאַך און זאָגט, גם אַני בחלומי! איך בין אויך הײַנט אַן עדות.
ליבע לעזער, איר קענט אײַך גאָר נישט פֿאָרשטעלן די שׂמחה פֿון די צוויי לײַט. הכּלל מען מאַכט נישט קיין לאַנגע טענות. ר׳ לייזער הייסט אָנגיסן צוויי בירגלעזער מיט אָקעוויט. און ר׳ יאָסעלע האָט אויך געהייסן אָנגיסן די אייגענע פּאָרציע. ווי מען האָט די צוויי ביסלעך בראָנפֿן אויסגעטרונקען, האָבן זיך די ביידע לײַט צערעדט. זיי האָבן גערעדט שרעקלעכע דיבורים.
רופֿט זיך אָן ר׳ לייזער צו ר׳ יאָסעלע: יאָסעלע, ווייסט וואָס? איך וועל דיר זאָגן. מײַן דעה וואָלט געווען אַז דו זאָלסט גיין שלאָפֿן.
זאָגט אַזוי ר׳ יאָסעלע צו ר׳ לייזערן: מײַן דעה וואָלט געווען אַז דו זאָלסט גיין שלאָפֿן.
ווי דער שענקער הערט אַזוי אויס די טענות, האָט ער טאַקע גאָר פּשוט מורא אַז די צוויי לײַט זאָלן זיך דערווײַל נישט שלאָגן. זאָגט אַזוי דער שענקער און טוט אַ שמייכל: דאָס גלײַכסטע וואָלט געווען אַז איר זאָלט ביידע גיין שלאָפֿן.
די צוויי לײַט זענען זיך מישבֿ און עס איז זיי געפֿעלן דעם שענקערס עצה, און האָבן ביידע מסכּים געווען אַז מען דאַרף אַזוי טאָן.
נו, די צוויי עדות גייען שוין צו מזל שלאָפֿן. און די אַפּעלאַציע דאַרף שוין באַלד זײַן.
בינטשע גייט אַרויס אויף דער גאַס זען זיך מיט די עדות. זי דרייט זיך נעבעך אַרום אויפֿן גאַנצן שטעטל און זי זעט נישט די עדות. זי ווייסט גאָר נישט וואָס צו קלערן. האָט זי זיך מישבֿ געווען זי וועט דערווײַל גיין אין סאָנד אַרײַן. מן־הסתּם וועלן שוין די עדות אָנקומען. בינטשע קומט אין סאָנד אַרײַן. זי זעט נישט דעם דאָזער. זי זעט נישט די עדות. זי ווייסט גאָר נישט וואָס איבערצוקלערן. 
דער סענדזשע רופֿט אויף דעם דאָזער מיט די עדות צו דער ספּראַווע. עס רופֿט זיך קיינער נישט אָן. 
ווי דער סענדזשע טוט אַ רוף אויס, בינטשע צוצאָקאָווסקע, טוט בינטשע אַ גיי צו זייער דערשראָקן און זאָגט בזה־הלשון׃ פּראָשע פּאַני סענדזשע, יאַ טאָ יעסט אָן נימאַ. עדות ניץ נימאַ. יאַק אָן נימאַ טאָ יאַ נימאַ. פּראָשע פּאַני לאַסקאַווע, ספּראַווע טיש נימאַ.
דער סענדזשע האָט זייער געלאַכט. נאָר אויסהערן מוז ער דאָך. די ספּראַווע איז אָפּגעפֿאַלן, און בינטשע גייט אַוועק.
ווי בינטשע קומט אַרויס אויף דער גאַס האָט זי דערהערט עפּעס אַ גערעדערײַ אין שטעטל אַז מען האָט דעם דאָזער אין סטאָק אויף דעם יריד אײַנגעזעצט. ווי בינטשע דערהערט די בשׂורה כאַפּט זי גיך דאָס פֿאַרטעך אין דער האַנט און טוט זיך אַ רײַב די הענט אין דער ערד. און זאָגט: געלויבט ביסטו, גאָט, וואָס איך האָב דערלעבט. 
און זי לויפֿט גיך צו איר קאָמפּאַניע. אַלע האָבן געזאָגט אַז מען זעט אַרויס באַשײַנפּערלעך אַז בינטשעס תּפֿילות, און די תּפֿילות פֿון די צדיקים וואָס שטייען אויבן געשריבן, האָבן דערגרייכט אַ זכות, אַז בינטשע זאָל געהאָלפֿן ווערן און זאָל ניצול ווערן פֿון דער תּפֿיסה, און האָט נאָך דערלעבט אין שׂונא אַ נקמה.
אַלע מיט אַ גרויסער שׂמחה: מזל־טובֿ, בינטשע!
די בינטשע איז נישט פֿויל, זי נעמט זיך צו דער קעשענע און זי כאַפּט אַרויס אַ דרײַער און שיקט אַ שליח אין גאַס אַרײַן ער זאָל ברענגען פֿאַר דרײַ גראָשן געזאָטענעם אַרבעס. עס האָט גאָר נישט לאַנג געדויערט. דער שליח איז שוין דאָ מיטן אַרבעס.
בינטשע האָט זיך אַליין מטריח געווען, און אויסגעטיילט דעם אַרבעס. און האָט געזאָגט: ליבע קאָמפּאַניע, דאָס זאָל אײַך ווויל באַקומען. הײַנט דאַרפֿן מיר זיך משׂמח זײַן אַ גאַנצן טאָג. דער הײַנטיקער טאָג איז בײַ מיר אַזוי ווי יום־טובֿ.
בינטשע מיינט טאַקע אַז זי איז שוין איבערגעקומען דעם טאַנץ. אַ גאַנצן טאָג איז בינטשע אַרומגעגאַנגען מיט איר קאָמפּאַניע לוסטיק אויפֿן העכסטן גראַד.
דאָנערשטיק פֿאַר נאַכט, מען דאַרף שוין גיין צו מינחה, גייט בינטשע אויך אין שול אַרײַן. ווי בינטשע קומט אויפֿן שולהויף הערט זי עפּעס אַ גערויש, אַ געפּילדער, אַ גערודערײַ.
פֿרעגט זי, וואָס איז דאָ אַזאַ געפּילדער?
גייט צו איר ר׳ שמעלקע קובל און ר׳ לייב טאָטער און זאָגן איר: סטײַטש, בינטשע! איר ווייסט גאָר נישט, מע האָט הײַנט דעם דאָזער אַרויסגעלאָזט פֿון דער סטאָקער תּפֿיסה?
די בינטשע בלײַבט שטיין טויט ווי אַלע טויטע. זי ווייסט שוין גאָר נישט וואָס צו ענטפֿערן. ביז זי איז אַ ביסל צו זיך געקומען. זאָגט זי אַזוי: שמעלקע־לעבן, וואָס רעדט איר?
רופֿן זיי זיך אָן: אָט דאָס וואָס איר הערט. גאָר פּשוט מען האָט דעם דאָזער אַרויסגעלאָזט פֿון דער סטאָקער תּפֿיסה.
די בינטשע גייט נעבעך שוין מיט אַ פֿאַרביטערט האַרץ אין שול אַרײַן. זי האָט נעבעך דעם גאַנצן קרבן־מינחה־סידור אָפּגעגאָסן מיט הייסע טרערן. בינטשע גייט אַרויס פֿון דער שול גלײַך צו דער קאָמפּאַניע און דערציילט זיי אַזוי דאָס אומגליק.
די קאָמפּאַניע זענען אויך שטאַרק צערודערט געוואָרן. נאָר בעסער קען מען נישט מאַכן. מען מוז זיך פֿאַרלאָזן אויף גאָט.
ווי דער דאָזער האָט זיך אַ ביסל אָפּגערוט פֿון דער תּפֿיסה, דערמאָנט ער זיך אַז איינס האָט ער געדאַרפֿט שטיין מיט בינטשען צו דער אַפּעלאַציע. דער דאָזער לויפֿט גיך צו דעם סענדזשע, זייער פֿאַריאַכמערט. דער סענדזשע הייסט אים מוחל זײַן און זאָגט אים אַז די ספּראַווע איז צו נישט געוואָרן. 
הגם דעם דאָזער האָט אַ ביסל פֿאַרדראָסן אויפֿן סענדזשע, נאָר מען מוז דאָך שטיל שווײַגן. דער דאָזער טראַכט בײַ זיך: נו, נו, פֿונדעסטוועגן וועל איך עס איר נישט שווײַגן.
פֿרײַטיק בײַ טאָג האָט דער דאָזער געשיקט דעם בית־דין־שמשׂ צו בינטשען אַז זי זאָל קומען צום דין־תּורה. דער שמשׂ איז געקומען צו בינטשען און האָט איר גערופֿן צו דער דין־תּורה. בינטשע האָט אַפֿילו נישט געהאַט קיין צײַט, דען זי האָט נאָך נישט געהאַט דעם אײל אויסגעשפּריצט אַ קוגל צו מאַכן. פֿונדעסטוועגן האָט זי אַלע אַרבעט אַוועקגעלייגט און האָט זיך מכין געווען און איז געגאַנגען גלײַך צום רבֿ. 
די ביידע בעל־דינים שטעלן זיך אַנידער פֿאַר דעם בית־דין.
דער דאָזער הייבט אָן צו זאָגן: פֿאַר וואָס האָט זי מרשעת געשלאָגן מײַן ייִנגל? פֿאַר וואָס האָט זי אים אַ קניפּ געטאָן אין דער האַנט אַרײַן? הייליקער רבי, איר קענט דאָך אויך מײַן ייִנגל. ער דערטשעפּעט נישט אַ פֿליג אויף דער וואַנט. נו, וואָס פֿאַר אַ חוצפּה און אַ העזה האָט זי געהאַט מײַן ייִנגל צו שלאָגן!
ערשט גייט צו בינטשע און הייבט אָן טענהן׃ הייליקער רבי, איר ווייסט גוט אַז אַ מינהג ברעכט אַ דין. און דאָ אין שטעטל איז אַ מינהג אַז אַ נקבֿה גייט פֿון טבֿילה דאַרף זי זיך אָנרירן אָן אַ ייִנגל. מײן האָב איך אים נישט געטאָן, נאָר וואָס אָנגערירט בײַ דעם הענטל. ווער זאָל עס וויסן אַז עס וועט אַרויסקומען אַזאַ קאָך. גלייבט מיר, הייליקער רבי, איך קען שווערן בײַ אַלעם הייליקייט, ווען איך זאָל וויסן אַז עס וועט אַרויסקומען אַזאַ קאָך, וואָלט איך גאָר קיין טבֿילה נישט געגאַנגען. נאָר מן־הסתּם איז מיר עפּעס באַשערט אָפּצוקומען פֿאַר מײַנע חטאָים.
דער רבֿ האָט זיך געהייסן צאָלן פּסק־געלט. דער דאָזער האָט גראָד בײַ זיך נישט געהאַט קיין געלט. האָט ער דערווײַל געליִען בײַ דעם בית־דין־שמשׂ. און דער דאָזער האָט אַנידערגעלייגט אויפֿן טיש זיבעצן גראָשן. און בינטשע האָט געלייגט אַקעגן זיבעצן גראָשן.
און דער רבֿ האָט געהייסן די צוויי בעלי־דינים, בינטשע מיט דעם דאָזער, אָפּטרעטן.
ווי דער דאָזער מיט בינטשען גייען אַרויס פֿון רבֿס שטוב האָבן זיי זיך אין דרויסן אָנגעהויבן איבערצוּווערטלען. בינטשע האָט געברענגט דעם דאָזער גוט אין כּעס אַרײַן, האָט דער דאָזער געוואָלט צולויפֿן צו בינטשען און טאַקע גאָר פּשוט געוואָלט שלאָגן. האָט בינטשע אָנגעהויבן שרײַען געוואַלד. 
עס איז געוואָרן אין דרויסן אַ גרויס געוואַלד, גאַנץ בית־דין איז אַרויסגעלאָפֿן אין דרויסן און מען האָט די צוויי לײַט געכאַפּט אין שטוב אַרײַן. דער רבֿ איז זייער בייז געוואָרן. ער האָט געזאָגט, צווישן אַזוינע לײַט וויל איך מיך גאָר נישט אַרײַנמישן. וברפֿט עס איז שוין באַלד צײַט צו גיין מקבל־שבת זײַן. איז גלײַכער א״יה זונטיק אין דער פֿרי זאָל דער דאָזער זיך נעמען דרײַ בוררים, און בינטשע זאָל זיך אויך נעמען דרײַ בוררים, און אַזוי ווי די בוררים וועלן אויסגלײַכן, אַזוי מוז בלײַבן.
זײ זענען ביידע באַשטאַנען אויף דעם און זיי האָבן געזאָגט דעם רבֿ אַ גוטן שבת און זיי זענען בשלום אַהיימגעגאַנגען.
אַ גאַנצן שבת האָט דער דאָזער געקלערט וועמען ער זאָל נעמען פֿאַר בוררים. און בינטשע האָט אויך נישט געוווּסט וועמען איבערצוגעבן דאָס געשעפֿט.
הכּלל דער דאָזער האָט זיך אויסגעקליבן די דרײַ בוררים׃ ר׳ צדוק לאָקש. קאָרסקע מלמד. דער געשטופּלטער סטאָלאַרש. און ער האָט טאַקע אַוועקגענומען די האַנט פֿון האַרץ און ער האָט זיך אָנגעטרויט אין גאַנצן צו זיי.
און בינטשע האָט זיך אויסגעקליבן דרײַ פּאַרשוין פֿון די אייגענע מענטשן׃ ר׳ לייבל טראַסק. ר׳ דוד כלאַסט. ר׳ יודל גראַטש. אַזוי ווי די דרײַ פֿילאָזאָפֿן וועלן מאַכן, אַזוי וועט בינטשע אַוודאי באַשטיין.
זונטיק אין דער פֿרי איז געקומען בינטשע מיט אירע בוררים און זענען געגאַנגען צו דעם דאָזער. דער דאָזער האָט געשיקט נאָך זײַנע בוררים. די בוררים זענען אַלע געקומען און די חבֿרה האָבן זיך געזעצט צו דעם טיש און מען האָט געקלערט וואָס פֿאַר אַ פּסק מען זאָל בינטשען אַרויסגעבן.
הכּלל מען איז אָפּגעזעסן פֿיר שעה אויף דעם זייגער, און זיי האָבן זיך נישט געקענט אויסגלײַכן.
ווי די חבֿרה זיצן אַזוי און קלערן, טוט זיך אַ רוף אָן ר׳ קאָרסקע מלמד, איינער פֿון די בוררים: מײַן עצה וואָלט געווען אַז מען זאָל נעמען אַ יאַרמלקע און מען זאָל אַרײַנלייגן זעקס קוויטלעך׃ פֿינף קוויטלעך ליידיקע און אויפֿן זעקסטן קוויטל זאָל שטיין אָנגעשריבן „זכה בגורל“, און ווער עס וועט אַרויסנעמען דעם „זכה בגורל“, דעם זאָל מען פֿאַרבינדן די אויגן מיט אַ רויטער פֿאַטשיילע און די פֿינף בוררים זאָלן זײַן אין שטוב און וועמען דער פֿאַרבינדטער וועט כאַפּן, אויף דעם בורר וועלן זיך מוזן אַלע פֿינף בוררים פֿאַרלאָזן.
די חבֿרה האָבן זיך אַ ביסל מישבֿ געווען און האָבן זיך אַלע מיט אַ מאָל געטאָן אַ רוף אָן׃ ר׳ קאָרסקע מלמד איז גערעכט. ערשטנס איז ער אַ ייִד אַ בן־תּורה, איז ער ווערט אַז מען זאָל זיך פֿאַרלאָזן אויף אים. צווייטנס וועלן זיך נאָך פֿיל מענטשן קענען דערפֿון אַ מוסר אַרויסנעמען. וואָרעם דאָס גאַנצע געשעפֿט וואַקסט אַרויס פֿון אַ ייִנגל, און די חדר־ייִנגלעך שפּילן אין פֿאַרבלענדעניש. איז טאַקע גאַנץ גלײַך אַז מען זאָל אַצונד אויך איינעם פֿאַרבינדן די אויגן. וועט מען זען – דער אייבערשטער באַצאָלט מידה כּנגד מידה.
קאָרסקע מלמד טוט אויס די יאַרמלקע און ער לייגט אַרײַן פֿינף קוויטלעך ליידיקע. און אויפֿן זעקסטן קוויטל שטייט אָנגעשריבן „זכה בגורל“. און ר׳ קאָרסקע מלמד טוט אַ געשריי אויף דער גראָבער שטימע: רבותים, יעדערער זאָל זיך פֿאַרשאַרצן דעם אַרבל פֿון דער רעכטער האַנט און אַזוי זאָל מען ציִען די קוויטלעך.
אין אַ גוטער שעה דער געשטופּלטער סטאָלאַרש טוט אַ לאָז אַרײַן די יד און נעמט אַרויס דאָס קוויטל „זכה בגורל“.
ר׳ קאָרסקע מלמד איז זיך אַליין מטריח און וואַרפֿט אַרויס דעם טיש מיט די בענק און ער נעמט אַרויס פֿון זײַן אייגענער קעשענע די רויטע פֿאַטשיילע און ער נעמט דעם געשטופּלטן סטאָלאַרש און בינדט אים גוט צו די אויגן און מאַכט פֿון הינטן צוויי שטאַרקע קנופּן. און ער טוט דעם סטאָלאַרש אַ שטעל אַנידער אין מיטן דער שטוב און קאָרסקע טראָגט זיך אָפּ.
דער סטאָלאַרש נעבעך שטייט אַזוי ווי אָנגעמאַכט, ערגער ווי אויף דעם עולם־התּוהו.
ער שטייט אין ערך פֿון אַ האַלבער שעה. דערנאָך איז ער זיך מישבֿ און הייבט אָן אַרומצוגיין איבערן שטוב און ער האָט געטאָן ר׳ צדוק לאָקש אַ כאַפּ אָן בײַ דעם אַרבל און ער האָט אים שוין נישט אָפּגעלאָזט. 
קאָרסקע מלמד איז צוגעלאָפֿן צו דעם געשטופּלטן סטאָלאַרש און ער האָט אים אויפֿגעקניפּט די רויטע פֿאַטשיילע. און ער האָט אַרײַנגענומען דעם טיש מיט די בענק. און ר׳ צדוק לאָקש האָט מען געזעצט אויבן אָן, און די גאַנצע קאָמפּאַניע וואָס זענען דאָרט געווען האָבן געזאָגט דרײַ מאָל: מזל־טובֿ, ר׳ צדוק לאָקש. ר׳ צדוק לאָקש איז טאַקע געזעסן כּמלך־בגדוד.
דער עולם האָט זיך אַ ביסל אָפּגערוט און ר׳ צדוק לאָקש האָט אָנגעהויבן קלערן דעם פּסק. דאָס האָט אַזוי געדויערט אין אַן ערך פֿון צוויי שעה.
אין דעם טוט זיך ר׳ צדוק לאָקש אַ שטעל אויף מיט כּעס בזה־הלשון׃ איך, צדוק, זאָג אַז בינטשע איז דער גאַנצער בעל־חייבֿ. ווען נישט בינטשע, וואָלט דעם דאָזערס ייִנגל נישט געקראָגן אַ קניפּ אין דער האַנט אַרײַן. איבער דעם זאָג איך, ר׳ צדוק לאָקש, אַז בינטשע זאָל זיך באַלד אויסטאָן די שיך און זי זאָל גיין איבערן גאַנצן שטעטל אין די זאָקן און זאָל זאָגן: רבותים, אמנם חטאָתי, איך האָב טאַקע געזינדיקט און איך האָב נאָר אומזיסט דעם דאָזערס ייִנגל אַ קניפּ געגעבן. איבער דעם, רבותים, בין איך געקומען פֿריִער צו גאָט און דערנאָך צו אײַך, און איך בעט אײַך איר זאָלט מיר מוחל זײַן.
בינטשע האָט זיך נישט געפֿוילט, און זי האָט טאַקע גאָר פּשוט באַלד אויסגעטאָן די שיך און איז געגאַנגען גלײַך אין שול אַרײַן און זי האָט אַזוי געטאָן אַלץ ווי ר׳ צדוק לאָקש האָט גוזר געווען.
בינטשע איז אַהיימגעגאַנגען פֿון דער שול.
מאָרגן אין דער פֿרי איז געשטאַנען אָנגעקלעפּט בלעטער אויף אַלע דרענגער פֿון דער שול. און אויף אַלע יאַטקעס און אין אַלע הינטערגעסלעך, טאַקע כּתבֿ־יד פֿון רבֿ בפֿירוש אַרויסגעשריבן בזה־הלשון׃ איך בין מודיע אַלע נשים, די וואָס וועלן גיין צוריק פֿון דער טבֿילה זאָלן אויפֿן וועג קיינעם נישט דערטשעפּען. און די ייִדענע וואָס וועט נישט וועלן פֿאָלגן טאָר זיך איר פֿוס נישט געפֿינען פֿיר וואָכן אין שול, און אויף דער פֿינפֿטער וואָך וועט זי מוזן גיין צום רבֿ אַ תּשובֿה אַרויסנעמען.
יעצט, ליבע לעזער, וועלן מיר אָנהייבן מאַכן אַ נײַע באָד. 
הגם דער מאַגיסטראַט לאָזט נישט בויען, נאָר מויערן. נאָר דאָס דאַרפֿט איר דאָך פֿאַרשטיין אַז אַזאַ שטעטל מוז האָבן אַ מרחץ. נו, פֿון וואַנען וועט מען נעמען אַזוי פֿיל געלט צו מויערן אַ מרחץ?
איז געבליבן אַז אַלע בעלי־בתּים פֿון שטאָט זאָלן זיך צונויפֿקומען און מען זאָל מאַכן אַן אַסיפֿה. וועט מען שוין מן־הסתּם אויסמיטלען פֿון וואַנען מען זאָל מאַכן אַ נײַע באָד. 
נאָר פֿריִער דאַרף מען מאַכן אַ ליסטאַציע אויף דער אַלטער באָד. דער רבֿ האָט אַרויסגעשיקט דעם שמשׂ נאָך אַלע בעלי־בתּים. דאָס גאַנצע שטעטל איז זיך צונויפֿגעקומען צו דעם רבֿ. און דער שמשׂ האָט זיך אַרויפֿגעשטעלט אויף דער גרויסער באַנק, און ער האָט אָנגעהויבן שרײַען אויף דעם גראָבן קול: צוועלף רובל פֿאַר דער אײַנגעפֿאַלענער באָד! 
ער האָט אַזוי געשריגן אין אַן ערך פֿון אַ האַלבער שעה. און עס האָט זיך קיינער נישט אָנגערופֿן. דער שמשׂ האָט שוין נישט געהאַט קיין כּוח צו שרײַען. האָט זיך צו מזל אָנגערופֿן איין בעל־הבית, ר׳ משה באָלטאַק, איך גיב פֿופֿצן רובל. דערנאָך האָט זיך געטאָן אַ רוף אָן ר׳ [ישׂראל] קאָזע, איך גיב אַכצן רובל. דער שמשׂ האָט אַזוי געשריגן אין אַן ערך פֿון אַ שעה און עס האָט זיך שוין קיינער נישט געוואָלט אָנרופֿן.
האָט דער רבֿ געטאָן אַ געשריי צו דעם שמשׂ אַז ער זאָל צוקלאַפּן. האָט דער שמשׂ געטאָן אַ געשריי, אַכצן רובל פֿאַר דער באָד, צום ערשטן מאָל, און צום אַנדערן מאָל, און צום דריטן מאָל – זכה לו ר׳ ישׂראל קאָזע.
און אַלע בעלי־בתּים זענען צוגעגאַנגען צו ר׳ ישׂראל קאָזע און האָבן אים אָפּגעגעבן אַ מזל־טובֿ. ר׳ ישׂראל האָט געשיקט נאָך שנאַפּס. מען האָט נאָר וואָס דעם שנאַפּס אויסגעטרונקען, האָט מען זיך באַלד געזעצט צו דער אַסיפֿה, וואָס מען זאָל טאָן מיטן געלט.
איז געבליבן איין דריטל זאָל מען אַוועקגעבן אויף פּראָצענט צו הגבֿיר ר׳ שמואל קאָפּלס. ער איז אַ גרויסער בעל־בטוח. פֿון דעם קרן זאָל מען קיין מאָל נישט רירן. און וואָס עס וועט אָנוואַקסן פּראָצענט זאָל דער דאָזער אָפּנעמען און ער זאָל דערפֿון מאַכן אַ תּלמוד־תּורה.
און דאָס צווייטע דריטל זאָל מען אַוועקגעבן בינטשען אויף פּראָצענט. פֿון פּראָצענט וועט זי חתונה מאַכן אָרעמע יתומים. און דאָס קרן וועט געוויס בלײַבן קרן.
און די רעשט געלט זאָל מען אַוועקגעבן דעם פּריץ וואָס ער וווינט נישט ווײַט פֿון שטעטל אין דעם דאָרף סטאָיאַדלעס. דער פּריץ האָט בדעה צו פֿאַרזייען אַ וואַלד. זאָל מען אים דאָס געלט אַוועקגעבן און די ערשטע ביימער וואָס וועלן אַרויסוואַקסן אין אַכציק יאָר אַרום זאָל קערן צו דער באָד.
ליבע לעזער, אויב איר ווילט האָבן פֿאַרגעניגן, מעגט איר אין אַכציק יאָר אַרום אַריבערפֿאָרן אין דעם שטעטל אַרײַן. וועט איר זען ווי מען הייבט אָן צו אַרבעטן אַ נײַע באָד.