אױף פּאָטשטאָװע פֿערד מיט רעשדיק־קלינגענדיקן קלאַנג איז אַראָפּגעפֿאַלן אַ בינטל אומבאַקאַנטע קריסטן מיט לײַטישע פּנימער, װאָס האָבן אױסגעזען װי ייִדן, װאָס זעען אױס װי קריסטן. אױף זײערע קלײדער איז נישט געװען צו דערקענען, אַז זײ זאָלן „עפּעס“ זײַן, און דאָך האָט מען דערקענט, אַז זײ זײַנען נישט סתּם זיך מענטשן, אַז זײ זײַנען נישט גלאַט אַזױ זיך געקומען, אַז זײ זײַנען אַראָפּגעשיקט געװאָרן אַהער צו מיט עפּעס אַ פֿולמאַכט, װאָס באַדאַרף דװקא נאָר זײַן פֿאַרשטעלט הינטער געװײנטלעכע קלײדער, װי געװײנטלעכע מענטשן קריסטן טראָגן. דאָס אײנציקע, װאָס זײ האָבן יאָ געהאַט אױף זיך, װאָס נישט אַלע מענטשן האָבן אױף זיך געהאַט, זײַנען די היטלען זײערע, מיט די טונקל ברױנע סאַמעטקעס און מיט „קנעפּלעך“ פֿון פֿאָרנט. פֿינף „קנעפּלעך“ אױף פֿינף היטלען, װאָס זײַנען געזעסן אָנגערוקט אױף פֿינף קעפּ.
צוגעפֿאָרן און זיך אָפּגעשטעלט לעבן יצחק־אַהרנס שטוב, לעבן דער צװײטער העלפֿט, װאָס דער פֿעלדשער האָט פֿאַרנומען. דאָרטן זײַנען אַלע פֿינף פּאַרשױן מיט פֿינף פּאָר פֿיס פֿון װאָגן אַראָפּגעשפּרונגען, פֿון די הױכע מקומות, װוּ זײ זײַנען געזעסן, און אײנער נאָך דעם אַנדערן זײַנען זײ פֿאַרשװוּנדן געװאָרן אין דעם פֿעלדשערס שטוב אַרײַן, און אין עטלעכע מינוט אַרום זײַנען לױפֿנדיק געקומען דער אוריאַדניק מיטן סאָטניק. דער סאָטניק איז אומבאַמערקט אָנהיטלדיק געװאָרן און האָט זיך פֿאַרנומען צו העלפֿן דעם „יאַמשטשיק“ אַראָפּצושלעפּן די פּעקלעך, װאָס די פֿינף לײַט האָבן מיט זיך געבראַכט. ער האָט יעדעס פּעקל געשלעפּט און געטאַסקעט מיט אַזאַ ייִראת־הכּבֿוד, װי אינעװײניק װאָלטן געלעגן הײליקע זאַכן, װאָס קאָנען נאָר באַלאַנגען צום קלױסטער.
	געמײנט האָט מען יענע העלפֿט שטוב, דעם פֿעלדשערס, און די פֿינף קריסטן, אָבער אָנגעהױבן צו קלײַבן האָט מען זיך אַרום יצחק־אַהרנס העלפֿט, אײנער און אַ צװײטער, און צו אײנעם און צו צװײ איז צוגעװאַקסן אַ דריטער און אַ פֿערטער, און גאָר גיך איז אױסגעװאַקסן אַ היפּש רעדל, און נאָך אײדער ס׳האָט װער עפּעס געװוּסט, װער זײ זײַנען, אָט די פֿריש אָנגעקומענע לײַט, האָט מען שױן געװוּסט, צו װאָס זײ זײַנען געקומען, און דערפֿאַר האָט מען צו זײ געפֿילט עפּעס ערגערס און בעסערס, װי מ׳פֿילט עס צו געװײנטלעכער און אָפֿענער נאַטשאַלסטװע. זיכער, אַז די לײַט זײַנען געקומען דאָ צו טאָן עפּעס פֿאַר די לעבעדיקע און פֿאַר די טױטע. װאָס זײ װילן טאָן פֿאַר די לעבעדיקע און װאָס פֿאַר אַ פּעולה דאָס טועכץ זײערס װעט האָבן, האָט נאָך קײנער נישט געװוּסט. אָבער דאָס, װאָס זײ װעלן טאָן מיט די טױטע, האָט מען שױן לאַנג בעפֿאָר געהערט. אין סך־הכּל, הײסט עס, זײַנען זײ געקומען גוטס און שלעכטס טאָן – אפֿשר איז דאָס שלעכטע אױך גוט פֿאַר די לעבעדיקע? אָבער ביז װאַנען און װאָס, איז עס פֿאָרט שלעכט, װאָס מ׳נעמט אַ מת און מ׳באַשיט אים מיט װאַפּנע. פֿון דעם שלעכטס, װאָס מ׳קלײַבט זיך צו טאָן מיט די מתים, כּדי דערמיט גוטס צו טאָן די לעבעדיקע, קאָן נאָך דערפֿון אַלײן די לעבעדיקע ערגער װערן... אַ קלײניקײט, מבֿייש זײַן אַ מת!
דער אוריאַדניק האָט זיך פֿאַר דער צײַט אַ פּאָר מאָל אין דרױסן באַװיזן – אַ צעטראָגענער. מ׳האָט געזען, אַז ער האָט די ניכפּה, אַז ער האָט אין גאַנצן פֿאַרגעסן, אַז ער איז אױך עפּעס אַ שטיקל נאַטשאַלניק. ער האָט אױסגעזען װי אַ האָן, װען ער פֿאַלט אַרײַן אין אַ פֿרעמדן גבֿול אַרײַן צװישן הענער, פֿיל גרעסערע און שטאַרקערע פֿון אים. ייִדן האָבן געקוקט אױף אים און זיך געשמאָלצן פֿון זײַן ירידה. 
„זדראַװסטװוּיטיע, גאָספּאָדין אוריאַדניק!“
יצחק־אַהרן האָט פֿון צײַט צו צײַט אַרױסגעשטעקט דעם קאָפּ פֿון פֿענצטער און געפֿרעגט בײַ די צונױפֿגעקליבענע ייִדן, נאָך װאָס זײ קלײַבן זיך דאָ צונױף. אין דער יאַרמלקע האָט ער זיך געװיזן, בײַ זיך אין שטוב אין דער יאַרמלקע, גלײַך װי די פּריצים װאָלטן בײַ אים אין שטוב געװען. ער האָט פֿון זײַן שטוב אױסגעזען װי אַ ייִד, װאָס כאַפּט זיך אַרױס פֿון פּריסוטסטװע, װאָס איז פֿול מיט נאַטשאַלסטװע און מיט ייִדן, און װאָס פֿילט זיך הײמיש און פֿרעמד אײנצײַטיק. ער האָט גערעדט צו זײ, געװוּנקען צו זײ, צו די פֿאַרזאַמלטע ייִדן, אַז זײ זאָלן זיך צעגײן, אַז עס פּאַסט נישט צו שטײן און אַז ס׳איז בכלל בעסער אין אַזאַ צײַט װאָס װינציקער זיך צונױפֿקומען צוזאַמען.
„,זאַלצערס׳, זײ זײַנען געקומען ׳זאַלצן,׳“ האָט אײנער צו אַ צװײטן געזאָגט און חושד געװען יצחק־אַהרנען, אַז ער װײסט דערפֿון און װיל נישט זאָגן.
***
אױף מאָרגן האָט זיך דער קאַמף אָנגעהױבן. די פֿינף לײַט זײַנען געגאַנגען אין דער באַגלײטונג פֿון אוריאַדניק מיטן סאָטניק, געגאַנגען אין יענע הײַזער, װוּ ס׳זײַנען געװען צופֿאַלן פֿון דער מגפֿה, און מ׳האָט אין יעדן הױז פֿון די הײַזער געמאַכט דעזינפֿעקציעס, געשפּריצט מיט אַזעלכע שמעקעדיקע פֿליסיקײטן אױף װענט און סטעליע, אױף בעטן און טישן, און דערנאָך צעפּראַלט טיר און פֿענצטער און אַרױסגעטראָגן די אַלע זאַכן, װאָס האָבן זיך געפֿונען אין נאָענטער באַרירונג מיטן קראַנקן אױף דער מגפֿה־קרענק. אַרױסגעטראָגן אין דרױסן אַרױס, באַגאָסן מיט קעראָסין און אונטערגעצונדן. מ׳האָט דאָ און דאָרט געברענט לײַלעכער און שטרױ פֿון בעטן. ס׳האָבן געברענט און נישט געקאָנט ברענען, זיך געסמאַליעט קישנס און איבערבעטן, זיך גערײכערט און צעטראָגן אין דער לופֿט אַ שטינקענדיקן ריח פֿון סמאַליענדיקע פֿעדערן. אױף די שליאַכן האָט מען צעשטעלט שמירות, נישט אַרױסצולאָזן און נישט אַרײַנצולאָזן אין שטעטל אַרײַן, און אומעטום זײַנען געלעגן הורבעס שטרױ צוגעגרײט, װאָס טאָמער װעט זיך אײנעם דװקא יאָ װעלן אַרײַנרײַסן אָדער אַרױסרײַסן פֿון שטאָט אַרױס, און ער װעט נאָך דערצו עפּעס װעלן אַרױספֿירן מיט זיך, זאָל מען אים די זאַכן, װאָס ער פֿירט מיט זיך, פֿאַרברענען, און אים אַלײן דעם מענטש, װאָס מוז אַרױספֿאָרן, זאָל מען „אָפּשװענצלען“ מיט אַזאַ דעזינפֿעקצירנדיקער פֿליסיקײט פֿון קאָפּ ביז די פֿיס. אײנצײַטיק זײַנען אױסגעקלעפּט געװאָרן נײַע פֿאַראָרדענונגען װעגן רײנקײט, װאָס האָבן געסטראַשעט מיט גרױסע געלטשטראָפֿן און מיט לאַנג־טערמיניקער תּפֿיסה יעדן אײנעם, װאָס װעט אָט דעם באַפֿעל נישט געהאָרכזאַם זײַן. אין אַ צװײטן אױפֿרוף איז געװען אױסגערעכנט אַ גאַנצער צעטל פֿון דעם, װאָס מע מעג עסן און טרינקען און װאָס מע טאָר נישט. און ס׳איז שטרענג אָנגעזאָגט געװאָרן, אַז װי נאָר עס װעט זיך ערגעץ טרעפֿן אַ כאָלערע־צופֿאַל, זאָל מען באַלד מעלדן אין סאַניטאַרן־פּונקט. 
דעם זעלבן טאָג האָבן צװײ גױים אױסגעגראָבן אַ גרוב אין מיטן מאַרק און אַרױסגעגראָבן פֿון זײַן לאַנגיאָריקן אײַנגעמױערטן מקום־מנוחה דעם קעסל פֿון באָד. האָט מען אים געפֿירט, אָט דעם קעסל, אַן אױסגעלײַטערטן פֿון צענדליקער יאָרן זיך ברענען און קאָכן און אַרױסגעפֿירט „אים“ מיט זײַן קעסלדיקן כּבֿוד. אױפֿן מיטן מאַרק האָט מען אים מכבד געװען מיט אָט דעם גרובלאָך, װאָס איז שױן געװען צוגעגרײט פֿאַר אים, זײַן קײַלעכדיקן פֿאַרנעם אַרײַנגעזעצט אין גרוב אַרײַן און מיט אָפֿענער קײַלעכדיקער לײדיקײט אַרױף צו הימל און צו זון. דער אוריאַדניק מיטן סאָטניק האָבן פֿון די הײַזער אַרױסגעשלעפּט עפּעס אַ צענדליק גויים מיט גױעס און, מיט גװאַלד זײ אָנגעװאָרפֿן די קאָראָמיסלעס אױף די אַקסלען, האָט מען זײ באַפֿױלן דעם קעסל פֿול מיט װאַסער אָנצופֿילן. און אַזױ װי מ׳האָט „אַרײַנגעװאָרפֿן“ אַהין צו עטלעכע מאָל װאַסער, אַזױ האָט אונטער אים אָנגעהױבן צו ברענען אַ פֿײַער, און זיך צעברענט, און אײנצײַטיק האָט זיך פֿון אונטן און פֿון אױבן גערײכערט און געפּאַרעט. און פֿאַר דער צײַט איז דער אוריאַדניק מיטן סאָטניק געלאָפֿן פֿון אײן גױיִשער שטוב צו דער צװײטער און – געקלאַפּט אין פֿענצטער מיט קולות, װי מ׳װאָלט זײ פֿון שלאָף געװעקט, האָט מען גערופֿן דעם פּױערישן עולם, ער זאָל גײן זיך נעמען געקאָכט װאַסער פֿון קעסל. גױים, גױעס, שיקסעס און שקצים האָבן זיך אַ לאָז געטאָן פֿון אַלע זײַטן מיט קריגלעך, באַנקעס, מיט לײמענע און טשוגונענע שװאַרצע טעפּ און מיט פֿאַרזשאַװערטע בלעכענע קװערטלעך און אַרומגערינגלט דעם קעסל אין אַ קײַלעכדיקן רינג – מיט רעש און טומל און פֿרײלעכע אױסגעשרײען און קװיטשערײַען. און צװישן רעש און טומל האָט זיך שטיל גענעפּלט אַ פּאַרע פֿון דעם גרױסן באָדקעסל, װאָס האָט זיך געהױבן העכער פֿון די פֿאַרזאַמלטע קעפּ, און עס האָט זיך געדאַכט, אַז די צונױפֿגעלאָפֿענע מענטשן־מאַסע אָטעמט מיט אײן אָטעם און לאָזט פֿון זיך אָט די געדיכטע פּאַרע אַרױס. 
און מערקװירדיק, װאָס אָט די אַלע קאַמפֿסמיטלען, װאָס די פֿינף קריסטלעכע לײַט האָבן אָנגעהױבן אָנצופֿירן מיט דער מגפֿה, האָבן נאָך פֿאַרגרעסערט די אומרויִקײט. אױב ס׳האָבן זיך פֿריִער געפֿונען אַ פּאָר „אַפּיקורסים,“ װאָס האָבן נישט געװאָלט נאָכגעבן, אַז „די כאָלערע איז שױן דאָ,“ איז דאָס געװען צו פֿאַרדאַנקען אָט די מיטלען, אַז אַפֿילו די יעניקע, װאָס האָבן נישט געגלײבט אין „איר“ עקסיסטענץ, זאָלן שױן אױך אָנהײבן צו גלײבן.
 	אײנצײַטיק מיטן ציװיליזירטן קאַמף, װאָס די פֿינף ציװיליזירטע קריסטן האָבן אָנגעהױבן קעגן דער מגפֿה, האָבן די צװײ פֿעלקער, די ייִדן און די גויים, אָנגעהױבן אים אָנצופֿירן אױף זײער אופֿן. ייִדן האָבן אָנגעהױבן איבעריקע שעהען צו פֿאַרברענגען אין בית־המדרש, האָבן אױף הױכע טענער געזאָגט תּהילים, און גױים האָבן געבעטן אױף זײער אופֿן און לױט זײער גלױבן. ס׳האָט זיך אָפֿט דער גלח אין דער „ריאַסע“ באַװיזן מיטן ספּאָדיק אױפֿן קאָפּ, מיט אַ צלם, װאָס ער האָט געהאַלטן בײַ דער ברוסט, און נאָך אים איז נאָכגעגאַנגען און זיך נאָכגעשלעפּט אַ פּױעריש פֿאָלק מיט צלמים, מיט הײליקע בילדער, מיט „שמאַטעס“ און מיט װעקסענע ליכט, פּונקט מיט אַזאַ אָרדענונג, װי בעת „מ׳שלעפּט אַ פּגר“ (און ס׳איז טאַקע אױסגעקומען אַ ביסל משונה, װאָס מ׳זעט אָט די צערעמאָניעס און ס׳איז נישטאָ קײן „פּגר“ אין דער מיט). דער גלח האָט געפּרעפּלט און דער דיאַק, װאָס איז נאָכגעגאַנגען דעם גלח הינטער דער פּלײצע, האָט נאָכגעזאָגט פֿון אַ ביכעלע, װאָס האָט פֿון װײַטנס אױסגעזען װי אַ ייִדיש ספֿרל, און נאָכגעפּרעפּלט דעם גלח אין טאָן אַרײַן, אַ מאָל אײנער מיט אַ גראָבן קול און אַ מאָל אײנער מיט אַ דינערן קול, באַגלײט מיט קװיטשערלעך פֿון קלײנע שקצים און שיקסעלעך, װאָס האָבן זיך לכּבֿוד אָט דער צערעמאָניע אָנגעטאָן פֿרישע פּאָסטעלקעס אױף די פֿיסלעך זײערע און ביז די קני זײַנען זײ, די פֿיס, געװען פֿעסט אײַנגעװיקלט אין רײנע, װײַסע שמאַטעס, מיט נײַע שטריקלעך „אַרומגעמאָטעט“. די פּױערישע אָנהיטלדיקע קעפּ האָבן געגלאַנצט אַנטקעגן דעם שײַן פֿון דער זון מיט חזרישער פֿעטקײט. און אָט דער גלאַנץ פֿון זײערע האָר האָט פֿאַר זיך דערצײלט פֿון אײגנאַרטיקער גוייִשער פֿרומקײט. פֿרעמד און אָפּשטױסנדיק פֿאַרן ייִדישן אױג, און דאָך האָבן ייִדן דאָס מאָל גאָר אַנדערש פֿאַרדײעט אָט די פּראָצעסיע, װיסנדיק צוליב װאָס דאָס װערט געטאָן. געפֿילט די גױים פֿאַר אַן „אָח־לצרה,“ האָט מען נישט אָפּגעשפּאָט פֿון דעם גוייִשן „פֿאַרפֿירט“ זײַן און געדולדיק אױסגעהערט דעם קלאַנג פֿון די קלױסטער־גלעקער.
***
די סאַניטאַרן האָבן זיך געטאָן דאָס זײעריקע און די מגפֿה האָט זיך געטאָן דאָס איריקע. זי האָט זיך פֿון טאָג צו טאָג אַלץ ברײטער און ברײטער צעװאָרפֿן איבערן שטעטל. פּונקט װי און אַ שׂרפֿה װאַרפֿט זיך איבער דאָס פֿײַער און כאַפּט אַרום אין פֿלאַמען אַ שטוב דװקא דאָרטן, װוּ מ׳האָט עס װינציקער דערװאַרט, אַזױ האָט עס דאָ פּאַסירט. ס׳האָט דװקא דורכגעלאָזט די שכנישע הײַזער, װאָס האָבן זיך געפֿונען אין די נאָענטע גרענעצן, װוּ ס׳האָט געטראָפֿן אַ כאָלערע־צופֿאַל, און ס׳האָט אַ כאַפּ געטאָן עטלעכע הײַזער װײַטער אָדער גאָר אױף אַ צװײטער גאַס.
פֿון טאָג צו טאָג איז די צאָל אַבֿלים און יתומים גרעסער געװאָרן און אױפֿן בית־עולם זײַנען געװאַקסן אײנס לעבן דעם אַנדערן פֿרישע בערגלעך ערד, און אַ דאַנק דעם האָט מען אָנגעהױבן צו פֿאַרלירן דעם צוטרױ צו די מיטלען, װאָס די סאַניטאַרן האָבן דיקטירט צו באַקעמפֿן די מגפֿה, און נאָך מער האָט מען פֿאַרלױרן דעם צוטרױ צו זײ אַלײן. פֿון אױער צו אױער האָבן זיך דערטראָגן קלאַנגען, אַז װען ס׳פֿאַלט אַרײַן צו זײ אין דער האַנט אַרײַן אַ קראַנקער, מאַכן זײ װאָס גיכער אַ סוף מיט אים, כּדי אַזױ אַרום נישט געבן דער מגפֿה קײן מעגלעכקײט זיך צו פֿאַרשפּרײטן, און אַ דאַנק דעם האָט מען זיך אָנגעהױבן אױסצוהיטן, זײ זאָלן זיך נישט דערװיסן, װען ס׳איז װער קראַנק געװאָרן. און אױב מ׳איז דאָך געשטאָרבן, נישט קוקנדיק אױף דעם, װאָס מ׳האָט אױסבאַהאַלטן דעם קראַנקן פֿון די גוייִשע הענט, האָט מען כאָטש געװוּסט אױף זיכער, אַז דער געשטאָרבענער האָט נישט געקאָנט בלײַבן לעבן. אַזעלכע האָט מען לײַכטער געקאָנט אַרױסגנבֿענען און אָפּהיטן זײַן מתדיקן כּבֿוד, אױסהיטן פֿון װאַפּנע. אַזױ װי „ער“ האָט נאָר צוגעמאַכט די אױגן, האָט מען אים בגנבֿה און דורך הינטערגעסלעך אַרױסגעטאַסקעט פֿון שטוב און אַװעקגעטראָגן אױפֿן בית־עולם, און דאָרטן, אין „אוהל,“ האָט מען אים אָפּגעטאָן זײַן רעכט נאָך אַלע מינהגים און ייִדישע דינים. די יעניקע, װאָס מ׳האָט געפּאַקט אין מיטן װעג מיט דער „גנבֿה,“ איז גאָר נישט געװען װאָס מקנא צו זײַן. מ׳האָט פֿון זײ מיט גװאַלד דעם בר־מינן אַרױסגעריסן און זײ, די פֿרעמדע, גוייִשע הענט, האָבן זיך שױן מיט „אים“ מתעסק געװען אױף זײער אופֿן.
אײנצײַטיק װי ייִדן האָבן געטאָן װאָס מעגלעכס, כּדי אױסצומײַדן אָט דעם „זאַלץ” פֿון זײערע מתים, האָבן פּױערים פֿאַרקערט געהאַנדלט. װען ס׳איז װער קראַנק געװאָרן בײַ זײ אױף דער קרענק, איז דער יעניקער פּױער אָדער פּױערטע, װאָס האָט בײַ זיך דעם קראַנקן געהאַט, שױן געלאָפֿן נאָך „לאַפּנע.“ זײ, די פּױערים, האָבן באין־אופֿן נישט געקאָנט באַנעמען, װאָס די ייִדעלעך ציטערן אַזױ פֿאַר דעם ביסל „לאַפּנע,“ װאָס מ׳באַשיט די מתים זײערע. זײ, פֿאַרקערט, די פּױערים, לױפֿן אַלײן נאָך דעם גערן, װען יענער זשיפּעט נאָך, און אַזױ גלײַך װי יענער מאַכט צו די אױגן, גיט מען אים אַװעק זײַן פּאָרציע און רעשט בלײַבט פֿאַר זײ אױף צו קאַלכן די הײַזער. ס׳האָט נישט גענומען לאַנג: אין אַ טאָג צװײ אַרום האָט מען שױן געזען דאָס שטיבל אױסגעװײַסט. אַלע האָבן אַזױ געטאָן. װוּ מ׳האָט געזען אַ פֿריש אױסגעקאַלכטע „כאַטע,“ איז געװען אַ סימן, אַז דאָרט האָט זיך װער געפֿעלט, און ס׳האָט זיך באַקומען אַן אײַנדרוק, אַז נאָך יעדן זײערן אַ בר־מינן זײַנען די הײַזלעך זײערע געװאָרן חגאדיקער און לעבעדיקער. 
נאָך דער צאָל מתים איז געװאַקסן די צאָל אױסגעקאַלכטע שטיבלעך. און בײַ ייִדן איז נאָך יעדן מת פֿאַרבליבן אַ נשמה־לעמפּל אין שטוב און אַ פֿענצטער, װאָס האָט אַרױסגעקוקט אין דרױסן אַרױס מיט אומעט און שרעק פֿון טױט.
