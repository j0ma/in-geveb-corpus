רבותי און פֿרײַנד: װעגן גאָרנישט רעדן מיר הײַנט. יאָ יאָ יאָ, אונדזער הײַנטיקע טעמע איז פֿון גאָרנישט אַ סכעמע. יאָ, גאָרנישט.
גאָרנישט.
ניטשעװאָ.
נאָטהינג!
מאומה, אַ?
װי, פֿרעגט איר, בין איך צו דעם „גאָרנישט“ געקומען? פּראָסט און פּשוט. הערט, זײַט מוחל, הערט:
איך האָב די װאָך געקלערט און געקלערט און געטראַכט, „װאָס ברענגט מען פֿאַר דער ראַדיאָ פֿאַר הײַנט, פֿרײַטיק אויף דער נאַכט?“ געטראַכט, און געטראַכט, און צו גאָרנישט זיך דערטראַכט!
איך בין געװען אין אַ גרויסער דילעמע. געזוכט אַן אינטערעסאַנטע פּראָבלעם, נאָר...נישטאָ. ניעמאַ! נישטאָ װאָס צו זאָגן. נישטאָ צו אַל די קלאָגן!
איך קװעטש דעם מוח מיטן לעצטן גראַם־כּוח, נאָר דאָס ביסעלע געהירן װיל זיך פֿון אָרט נישט רירן. זיי דערגייען מיר די יאָרן, איר הערט? און איך? איך באַשליס שוין. שוין! אויס!
כ′האָב געװאָלט קיין פֿילאַדעלפֿיע נישט פֿאָרן. נישקשה, טראַכט איך צו זיך, ס′עט קיין גרויסער אומגליק נישט געשען. פֿילאַדעלפֿיע פֿלעג ביז איצטער אָן דיר זיך באַגיין, װי דאָס װעט באַלד טאַקע װידער אַ מאָל געשען, װעסטו דעם פֿרײַטיק אויך נישט גיין! װעסטו צװישן די שורות אָפּרוען זיך!
נאָר פּלוצלינג, איר הערט? פּלוצלינג, אַ געדאַנק! אַ געדאַנק פֿאַלט מיר אײַן און אַזוי גיך: „צוריקגעשמועסט,“ טראַכט איך, „גאָרנישט אַליין איז דאָך אויך אַ טעמע! איז פֿאַר װאָס טאַקע צו גאָרנישט זיך נישט נעמען? עס קען דעם עולם אינטערעסירן… יאָ… ! װען דו זאָלסט פֿון גאָרנישט גראַמירן, װעט דאָס אינטערעסירן!“
און דערפֿאַר, רבותי און פֿרײַנד, װעגן גאָרנישט רעדן מיר הײַנט.
גאָרנישט. גאָרנישט! גאָרנישט איז די גאַנצע װעלט! גאָרנישט, זאָגט מען, איז פֿרײַנדשאַפֿט. גאָרנישט איז געלט. און גאָרנישט מע מעג, און גאָרנישט מע טאָר נישט. די יאָרן, די טעג. איייי, ס′איז גאָרנישט מיט גאָרנישט.
אײַ, ס′איז דאָס לעבן איין גרויסער גאָרנישט — אַ גאָרנישט אָן אַ סוף! אַזוי האָט געזאָגט קהלת, אָט דער פֿון גאָרניט פֿילאָזאָף! מיר געדענקען נאָך אַלע גענוי, װי ס′האָט דער רבי מיט אונדז אין חדר געלערנט אַזוי:
„זאָג זשע, ייִנגעלע,
(מיטן טראַדיציאָנעלן ניגון פֿון תּורה־לערנען):
′הֲבֵל.′“
„גאָרניט!“
„′הֲבָלִים.′“
„גאָרניט!“
„′אָמַר.′“
„האָט געזאָגט.“
„′קֹהֶלֶת.′“
„גאָרניט…?“
„′הֲבֵל.′“
„גאָרניט.“
„′הֲבָלִים.′“
„גאָלע גאָרניט!“
„′הַכֹּל.′“
„אַלץ.“
„′הָבֶל.′“
„גאָרניט.“
אָט װי איר הערט, מיט איין װאָרט, טו מייק אַ לאָנג סטאָרי שאָרט, אונדזער גאַנצער משׂא־מתּן איז פֿון אַלעמאָל אַ נאַטן־שבנאַטן, און געזאָגט האָט דאָס װער? ער, דער קלוגסטער פֿון מענער, דער גרעסטער חכם און דער װײַבער־קענער װאָס האָט, לויטן שטשאָט, װי עס װערט איבערגעגעבן, אין די טעג פֿון זײַן לעבן, געהאַט גאַנצע טויזנט שטיק, אַסאָרטעד װײַבער אַלערליי!
װאָס, רבותי, האָט שלמה המלך געזאָגט װעגן זיי? גאָרנישט. „וְאִשָּׁה בְכָל-אֵלֶּה, וְלֹא מָצָאתִי“ — קיין איינע נישט, אָבער גאָרנישט, אָבער טאַקע גאָרנישט, קיין גוט װאָרט פֿאָר שור נישט.
צי נעם די װעלט־פּאָליטיק: זינט געענדיקט עס האָט זיך דער קריג, נו, אַדרבא, פֿרײַנד, גיט אַ בליק, װי האַלט זי? בײַ װאָס האַלט זי די פּאָליטיק? בײַ גאָרנישט. זי רירט זיך פֿון אָרט אַ האָר ניט!
און װאָס איז מיט דעם חלום פֿון אייביקן שלום? דערװײַל — גאָרניט.
און װאָס איז דער מיט די היטלער־שירײם, דער מופֿטי פֿון ירושלים? דאָס װייסט דאָך יעדער איינער, אַז ער איז אַ גאָרניט אַ מערדער, פּונקט װי זײַן חבֿר מיט דער װאָנצע און מיט דעם טשאָפּ. און װאָס טוט מען אים? גאָרנישט. גאָרנישט! מען גיט אים נישט קיין באַגראָב, אָבער זײַנע סטראַשונקעס שרעקן אונדז גאָרניט אָפּ. פּונקט װי אויף יענעם, דעם בערלינער, ליבע לײַט, װעט אויך אויף דעם קומען זײַן צײַט, און ס′עט גאָרנישט פֿון אים װערן.
צי למשל, שאַ! װײַל מיר זעען און הערן, װאָס פֿאַר אַ װערט האָט אַ דאַלער הײַנט? האַ? גאָרניט! גאָרניט, ליבע פֿרײַנד! אויב דו גייסט אַרײַן צום בוטשער, װאָס קריגסטו פֿאַר אַ דאַלער? אוי אַ בראָך — גאָרנישט מיט אַ לאָך, מיט אַ צולייג פֿון קדחת.
צי, למשל, נעם דעם אַטאָם: דהי עטאָם, װאָס קען ברענגען אויף דער װעלט גרויסע ברכות. נאָר איצטער אַרבעט מען פֿון אים אויס אַטאָמבאָבעס. איז אַדרבא, זאָגט אַליין, װאָס איז דעם אַטאָמס גרויס, האַ? גרויס װי, װי … גאָרניט! און װען װײַטער מע זאָל אַזוי פֿירן, און איבער אונדז זאָלן אַטאָמבאָמבעס נעמען עקספּלאָדירן, װאָס, איך בעט אײַך אויף אַ קול, װאָס ′עט װערן פֿון אונדז, צי פֿון הכּל־בכּל־מכּל־כּל? גאָרניט. אַ האָר ניט פֿון דער גאַנצער מאַכענאַציע װאָס רופֿט זיך ציװיליזאַציע.
ענד דעטס װאָט אײַ סיי!
אַלץ איז גאָרנישט. ס′אַן אויסגעבלאָזן איי.
נו טאַקע, נעם די מיידלעך די הײַנטיקע. אויסער דעם „ניו־לוק“ װאָס טראָגן זיי? גאָרניט. און די יונגעלײַט די הײַנטיקע, װאָס פֿאַרמאָגן זיי? גאָרניט. און די פֿרויען, פֿאַר סאַפּער װאָס קאָכן זיי? גאָרניט, מיט אַ קען־אָפּענער. און די מענער, װאָס זאָגן זיי? די מענער זאָגן גאָרנישט. שאַ! שטיל! גאָאָאָרניט.
צי נעם די לײַט אויף דער ראַדיאָ, די װאָס אַנאָנסירן, מיט װאָס פֿאַר אַ מאַשטש דעם קאָפּ זיך צו שמירן, װאָס פֿאַר אַ פּראָשקעס דאָס פֿעטס צו רעדוצירן, װאָס טוען פּאַזיטיװלי גאַראַנטירן, און אַבסאָלוטלי קאַװירן, אַז זייערע מעדיצינען װעלן אײַך פֿון אַלע קרענק אויסקורירן!
װען מיר נעמען זייערע רייד אויף דער אמתן אַנאַליזירן, װאָס מיינט איר װעלן מיר אויספֿירן? אַז זיי האָבן גאָאָאָרנישט געזאָגט, כאָטש זיי רעדן און באַלעבעטשען אַ גאַנצן טאָג.
אָט למשל, הערט זיך אײַן! הערט! זיצן צװיי ייִדן אין אַ פּאַרק, און דאָ גאָרנישט הערט זיך בײַ זיי זייער שטאַרק.
„העלאָ, ברוך, װאָס מאַכסטו עפּעס?“
„װאָס זאָל איך מאַכן, זרח, גאָרניט.“
„און די װײַב דײַנע, װאָס מאַכט זי?“
„װאָס זאָל זי מאַכן? גאָרניט! זי אי′ ביזי מיט די ליידיס אָגזשיליערי.“
„װאָס טוען זיי עפּעס אויף די װײַבער?“
„װאָס קענען װײַבער אויפֿטון? גאָרניט! מע רעדט און מע דברט און, און סע קומט אַרויס גאָאָאָרניט! און שאַ נאָר, ע, זאָג מיר, װאָס מאַכסטו, עעע, זרח?“
„אויסער מיט די זײַטן אין חודש מאַך איך גאָאָאָרנישט.“
„נו, און דײַן פּלוניתטע?“
„איך זע זי גאָרנישט אָן.“
„מיט װאָס איז זי אַזוי פֿאַרנומען?“
„מיט גאָרניט, מיט, מיט, מיט, מיט דזשין, מיט ברידזש, מיט פּאָקער… אַ, ס′איז גאָרנישט דאָ װאָס צו רעדן. ע, זאָג מיר בעסער, ע, װאָס מאַכט דײַן טאָכטער, ע, פּאָלאַ?“
„ע, זי שלעפּט זיך אַרום עפּעס מיט, מיט, מיט אַ בוי, אַ ניגאָדיאַ, אַ גאָרניט!“
„װאָס טוט ער?“
„גאָרניט. נו, און און און און און און דײַן שעמעלע, װאָס מאַכט ער?“
„פֿרעג שוין גאָרנישט.“
„ס′איז חלילה גאָרניט געשען?“
„ניין, טאָג און נאַכט איבער די ביכער. גייט ער באַלד ענדיקן קאַלעדזש.“
„נו, און װאָס ′עט זײַן דער תּכלית, װאָס ′עט ער האָבן פֿון, פֿון, פֿון זײַן נאַלעדזש?“
„גאָרנישט. דערװײַל, האָב איך מורא, גאָאָאָרנישט. שאַ נאָר, דו, ע, ברוך אַליין, דו, ע, טוסט עפּעס?“
„גאָרניט. שוין לאַנג צוריק אַרונטער פֿון די פֿינישינג אַרבעט און איצטער בין איך, ע, ברוך־השם אויף, אויף, אויף רעליף.“
„זאָג מיר נאָר, איז דאָס אַ תּכלית?“
„בעסער פֿון גאָרניט, האַ? כעכע, װי זאָגסטו?“
„ע, װאָס דאַרף מען האָבן אַרויפֿצוגיין אויף רעליף?“
„גאָרניט. אַבסאָלוט גאָרניט. בלויז די נשמה דאַרף זיך האַלטן אין דיר און װײַטער גאָאָאָרניט, דו הערסט? גאָרניט!“
„װעל איך דיר זאָגן דעם אמת: אויב אַזוי בין איך אַ קאַנדידאַט אַרויפֿצוגיין אויף רעליף.“
„דאַרפֿסט זיך גאָרניט שעמען. אויף יענער װעלט נעמט מען סײַ װי גאָרניט מיט. זאָלן זיך שעמען די גאָרנישטן. אָ, די־אָ, די װאָס מאַכן, אין אַזאַ רײַכן לאַנד װי אונדזערס, זאָלן אַ סך גאָרנישט האָבן!“
אָט װי איר זעט, פֿרײַנד, האָבן מיר ראַיות װאָס זײַנען שוין קיין נײַעס, אַז „תֹּלֶה אֶרֶץ, עַל-בְּלִי-מָה“ — אַז די ערד הענגט אויף גאָרנישט, (נאָך אַ מאָל מיטן חדרדיקן געזאַנג): אַז מיר זענען הײַנט גאָרנישט, אַז מיר האָבן הײַנט גאָרנישט, און מײַן גאַנצע פּראָגראַם הײַנט אויף דער נאַכט איז, ע, גאָרנישט מיט די גאָרנישט!
װײַל עס האָט זיך גאָרנישט געקענט העלפֿן אײַער געטרײַסטער, צבֿי־הירש־יוסף בן רב יעקבֿ-מענדל הלוי סקולער, המכונה, דער גראַם־מײַסטער.