קיִעוו, דעם 22סטן יאַנואַר 1903
 אַ שײנעם גוט־מאָרגן מײַנע שײנע ליבע פֿרײַנד ראַווניצקי און ביאַליק!
קודם־כּל – מזל־טובֿ אײַך, ראַווניצקי, מיט אײַער קראָם! מזל־טובֿ אײַך, ביאַליק, מיט אײַער „גאָרטן“! – איך בין באמת געװען אין גן־עדן, בשעת איך האָב געלײענט אײַער „גאָרטן“ (אין „פֿרײַנד“). מײַן טאָכטער האָט אַפילו געלאַכט פֿון מיר, װאָס איך קװעל אַזױ – און האָט אָבער אַלײן אױך ניט װינציק געקװעלט. גוט־גוט, מחיה־נפשות, זאָג איך אײַך. הערט איר ביאַליק? גוט – און גענוג! – ס׳איז גוט! איך זאָג אײַך, אַז ס׳איז גוט! איר הערט? איך זאָג אײַך, דאָס זאָג איך אײַך, אַז ס׳איז גוט! גוט, װאָס גוט הייסט! בקיצור – ס׳איז גוט!... גאַנץ גוט... אָבער טאַקע גוט...פּשוט גוט!
איך שיק אײַך די אילוסטראַציעס צום „מעסערל“. איר זאָלט אַזױ צײַט האָבן עסן, װי איך האָב צײַט צו שרײַבן בריװלעך!
זײַט געזונט און שרײַבט נאָך אָן אַזאַ מין „גאָרטן“ – לאָזן זײ זען, די כּלבֿים, אַז מיר, זשאַרגאָניסטן האָבן אױך אַ ביאַליק.
זײ מײנען, אַז נאָר זײ האָבן; מיר האָבן אױך!...אַלזאָ, װאָס נאָך האָב איך אײַך געװאָלט זאָגן? יאָ, איך האָב מיך דערמאַנט אָן דעם „גאָרטן“ (אין „פֿרײַנד“). אַי, אַ גאָרטן! נו, אַ גאָרטן! ס׳איז שױן אײן מאָל אַ גאָרטן! צװישן גערטנער אַ גאָרטן! זינט גאָט האַנדלט מיט גערטנער, האָט ער נאָך אַזאַ גאָרטן ניט געזען אין חלום אַפֿילו! אָט דאָס הײסט אַ גאָרטן – אָ. אָט אַזױ באַדאַרף מען שרײַבן אױף ייִדיש אַ גאָרטן, אַז מע װיל באַשרײַבן אַ גאָרטן! הקיצור – ס׳איז שױן אַ גאָרטן! 
און װײַטער (צו אײַך, ראַווניצקי, דברט מען!), האָט מיר ספּעקטאָר געשריבן, אַז „תּושיה“ רעכנט אײַך איבערגעבן מײַן ביאָגראַפֿיע אָנשרײַבן צו „אַלע װערק פֿון שלום־עליכם“. האָב איך הײַנט אַרױסגעשיקט ספּעקטאָרן מײַן אױטאָביאָגראַפֿיע אין קורצן מיט אַ גאַנץ צעטל פֿון אַלע מײַנע אַרבעטן (אין רוסיש), װעט דאָס אײַך פֿיל פֿאַרגרינגערן די אַרבעט, אם־ירצה־השם – נו – ביאַליק! נו – אַ גאָרטן! – גריסט פּאַיען. איר בקשה מכּוח דעם קרובֿ – ממלא געװען. לעת־עתּה מעסט ער נאָך די גאַסן אין יעהופּעץ. מיט דער צײַט װעט ער זיך מסתּמא צו עפּעס דערשלאָגן; אַ ביסל העלפֿט ער מיר שרײַבן. נו און װײַטער װאָס נאָך שרײַבט מען אײַך? אַ גאָרטן? אַ רוח אים אין טאַטן אַרײַן, ער האָט דאָס אַ ביסל אַנידערגעלײגט אַ גאָרטנדל, אָט דער ביאַליק! שרײַבט אַ מאָל אױך אַ בריװל, איר זענט ניט קלײן, און טאַקע ביאַליק אױך. אַ גאָרט... זײַט געזונט און גליקלעך... אַ גאָר... פֿון מיר אײַער בעסטער פֿרײַנד אַ גאָ... אַ ג... אַ…
שלום־עליכם