ייִדישע שטעטלעך פֿון פּוילן, זײַט איר דען געווען בלויז פֿון שטרוי און פֿון מאָך,אַז געקענט האָט דער ווינט אָן אַ שפּור אײַך פֿאַרטראָגן?מײַן אָרעמער שבת, מײַן הײליק פֿאַרדבֿקעטע וואָך,האָט איר ניט געלאָזן קײן יורש, און קדיש נאָך אײַך וועט דער קלויסטערגלאָק זאָגן?געווען איז דער גורל געחתמעט אויף אײַערע בלײכע געזיכטער,כאָטש איר פֿלעגט פֿאַררײַסן די קעפּ צו דעם הימל, ווי איר וואָלט דאָ טורעמס געבויט — אײַך האָבן בײַם דאַוונען געלויכטן די אײגענע הענט ווי ניט־דאָיִקע ליכטער,איר האָט מיט די פֿינגער פֿאַרשטעלט זיך פֿון טויט.דעם גזר וואָס עס האָט גאָט אַלײן אויף זײַן מויל ניט געבראַכט,האָט ער אין דעם אומרו פֿון אײַערע אויגן פֿאַרשטעמפּלט,פֿון שרעק ניט־פֿאַרשטאַנענער האָט איר געצאַפּלט בײַ נאַכט,און ווי נאָך אַ רוף אַ געהײמען, אַרויסגײן פֿלעגט איר בײַ דער טיר מיט אַ לעמפּל,ווי איר וואָלט דערוואַרט אַז אַן אורח זאָל קומען —מיט קפֿיצת־הדרך זאָל קומען צו אײַך דער בעל־שם,נאָר הערן פֿלעגט איר בײַ דער נאַכט בלויז דאָס פֿינצטערע שטומעןפֿון שטײן, ווי עס וואָלט אַ בעל־חי זיך געוואָרגן אין שטײנערנעם קלעם.זײדעס געפּרוּווטע, אין אײַערע זקנישע קאַרבןפֿלעגט איר די זאָרגן פֿון אײַערע יאָרן באַהאַלטן,אַז איך, אײַער אײניקל, זאָל אײַער ווײטיק ניט אַרבן,נאָר אײַער בליק דעם צעשטראַלטן.דער טרויער האָט נאָכגעשלײַכט זיך הינטער אײַך ווי אַ שאָטן,די שוועלן פֿון אײַערע שטיבער פֿאַרשטעלט אונטער זיך האָבן — תּהומען.פֿאַרקויפֿט האָט איר הערינג די פּויערים, נאָר די צען סיני־געבאָטןהאָבן געלויכטן אויף אײַערע קראָמען.טאַטעס פֿאַרחלומטע, אײַערע סטרוניקע בערדזײַנען אַצינדער דער האַרבסטיקער שפּינוועבס וואָס הענגט אין דעם אַוויר —זײ הענגען, די בערד און די פּאות, אויף ווערבעס צעקרימטע אויף פּוילישער ערד,אַזוי ווי די האַרפֿעס בײַם טײַכברעג פֿון בבֿל, פֿאַרשטומט און פֿאַרזשאַווערט.

דער אויטאָבוס אײַלט זיך, ווי ער וואָלט דערפֿילט אין דער נאָנט שוין די חרובֿע וואַרשע,וואָס אָטעמט נאָך אַלץ מיט גרויסשטאָטישער אומרו… און פֿרײלעכער ווערן די פֿאָרער,מען גלעט זיך די וואָנסעס, עס האָבן די בירגער די גאווה די פּאַנסקע געירשנטפֿון פּריצים. מען קוועלט: ס׳איז געראָטן דער ווײץ און דער טאָג איז אַ קלאָרער.נאָר ווען מען פֿאַרקערעוועט האַסטיק דורך וועלדער געדיכטע,באַווײַזן זיך דעמאָלט אויף שמאַלציקע פּנימער שמײכלען געהײמע,מען וואַרט, אַז די „ וואַלדברידער“ זאָלן פֿון וואַלד טאָן אַ שפּרונג אומגעריכטע,דערקענען מען וועט שוין דעם ייִד נאָך די אויגן פֿול אימה…אין סאָכעטשעוו שטעלט מען זיך אָפּ, צו אַ שענק די מאַשין איז דערפֿאָרן,און די פּאַסאַזשירן באַלאַגערן הונגעריק, לוסטיק דעם טיש,און זיך צו דערמאָנען אַמאָליקע ייִדישע יאָרן,מען בעט בײַ דעם שענקער געפֿעפֿערטע ייִדישע פֿיש.מען נעמט אַ טרונק בראָנפֿן און פֿרײד אין די אויגענעס פֿינקלט,וואָס ס׳זײַנען ניטאָ מער קײן סוחרים קײן בערדיקע בײַ די געשטעלן,דער מאַרקפּלאַץ איז אויך ווי אַ פּויערשער פּנים מיט זונפֿלעקן געל דורכגעשפּרינקלט,און פֿלײשיקע פּויערטעס שטײען אויף איבערגעצלמטע שוועלן.דער מאַרקפּלאַץ מיט הענדלער און דאָרפֿישע וועגענער פֿול איז,נאָך בונטער, פֿאַרשמײַעטער ליאַרעמען איצט די ירידן,בײַ יעזוס דעם שטײנערנעם קניִען די דאָרפֿישע בתולות,ווי זײ וואָלטן אָפּגעדאַנקט אים וואָס עס זײַנען ניטאָ מער קײן ייִדן.אַ וואַסער־פֿאַרפֿלײץ וואָס פֿאַלט אָפּ לאָזט סימנים מער איבערווי ס׳האָט אונדזער ייִשובֿ דאָ איבערגעלאָזן,בלויז איך זע אויף גאַניקעס פֿון די פֿאַרנומענע שטיבער —פֿאַרסודעטע שאָטנס מיט בערד און מיט פּאות וואָס שרײַען אין שטורעם צעבלאָזן.צופֿרידענע גײען די שׂררות אַרויס פֿון דעם שענקל,און ציִען זיך אויס בהרחבֿהדיק אויף די געזעסן,דער אויטאָבוס רײַסט זיך אַוועק מיט געפּילדער. דער פּאָליאַק צעלײגט אויפֿן בענקלאין דרימל, פֿילט ווידער דעם טעם פֿון דעם ייִדישן מאכל וואָס ער האָט געגעסן.
נאָר איך קוק אַרויס דורך דעם פֿענצטער ווי איך וואָלט געריכט זיך, אַז באַלד וועט אַ שפּרונג טאָןאַ ייִדישער שוסטער, און ווי מיט אַ טויט שוואַרצער פֿאָן,אַ פֿאָך טאָן וועט ער מיט אַ שטיוול וואָס איז אויף זײַן האַנט אָנגעטאָן,און מיט אַ צעצויגענעם ביטערן ניגון אַ זונג טאָן:„קויפֿט בײַ מיר שטיוול!“ אַרויס וועלן מיט אַ געלעכטער די פּריצים:„ער ווײס נאָך ניט, יאַנקל, אַז ער איז שוין טויט.“די בלאָטע פֿון אונטער די רעדער וועט טאָן אַ באַשפּריץ אים,ווי ער וואָלט געווען בײַ דער זײַט פֿון דעם וועג אַ צעבראָכענער פּלויט.
ייִדישע שטעטלעך פֿון פּוילן, געלויכטן האָט איר אין מײַן האַרץ און זכּרון,אַזוי ווי מיר האָבן אין חומש געשײַנט די מקומות אין הײליקן לאַנד,מײַן קינדצײַט איז באָרוועס אַריבער מײַן הײמטײַך און ער איז מײַן ירדן געוואָרן,דערפֿאַר איז אַצינדער אַ חרובֿער כּותל־מערבֿי מײַן איטלעכע וואַנט.אַזוי ווי אַ מאָל פֿון בית־לחם, גײט אויף אין די נעכט אַ געיאָמער פֿון קראָקע.לובלין, דו האָסט אַלץ נאָך געחזרט די תּורה פֿון יבֿנה,און דו ביסט געוועזן אין אַלע תּוספֿתּאס אַ בקי —ווער וועט אין דײַנע ישיבֿות איצט לערנען און דאַוונען?איר גוטע אמהות פֿון עבֿרי־טײַטש, רחל ולאה פֿון תּחינה,געזעסן זײַט איר אויף די גאַניקעס צווישן די ווײַבער פֿון שטעטל.מלאָכים, באַגלײטער פֿון יעקבֿן, וווּ וועט איר אָפּרו געפֿינען?איר זײַט איצט פֿאַראָרעמטע אורחים, פֿאַרמישפּט אויף בעטל.און איר מײַנע אָבֿות פֿון כּנען, פֿאַרהײמישט אין שטוב בײַ דעם פּאַכטער,איר זײַט צווישן שענקער און פּויערים שיכּורע ווי אַ מחיצה געשטאַנען,דער וועג צו דעם הימל צוריק איז פֿאַר אײַך אַ פֿאַרמאַכטער;ווײַל איר פֿלעגט אין אונדזערע בגדים אין אונדזערע געסעלעך שפּאַנען,דערקענט אײַך דער הימל ניט מער… און איר קוקט נאָך דערשראָקןפֿון הינטער אַ פּלויט אַ געפֿאַלענעם, פֿון אַ צעוואַלגערטן טויער,ווי נאָכגעקוקט וואָלט אַ פֿאַרפֿרומטער קלײנשטעטלשער זקן,וואָס שטײט אויף פֿון שלאָף אין אַ שבת בײַ טאָג און דערזעט אַז די וועלט גײט קאַפּויער —נאָר ניט קײן געזעלן מיט מײדלעך בײַם טײַכברעג שפּאַצירן,און אויך ניט קײן אויטאָבוס פֿאָרט דורך דעם שטעטל אום שבת —ערלים נאָר זיצן ווי שטאָט־באַלעבאַטים בײַ ייִדישע טירן.אַרונטערגעריסן זײ האָבן פֿון קראָמען די שטאַבעס,די ספֿרים צעפֿליקט, און די הילצערנע שולן צעבראָכן,און וואָס עס איז איבערגעבליבן, פֿאַרשלעפּט אין די וועלפֿישע נאָרעס.זײ האַנדלען מיט ייִדיש פֿאַרמעגן — און ניט מיט בטחון,אַזוי ווי אַ מאָל אויף די יאָרמערק דער רבי לײב שׂרהס.
ייִדישע שטעטלעך פֿון פּוילן, איך האָב זיך פֿון אײַער פֿאַרמעגןוואָס ס׳האָט אײַער שכן צערויבט — אָפּגעזאָגט שוין,איך האָב אײַער אומקום מיט גליִיִקע טרערן באַקלאָגט שוין,נאָר איך וועל באַשטענדיק אײַך נאָכגײן, פֿאַרשוווּנדענע שאָטנס, און פֿרעגן:פֿאַר וואָס האָט איר אויך אײַער יום־טובֿ דעם גלות פֿאַרטרויט,און פּוילישע שטעטלעך ווי טײַערע שטײנער פֿאַרוועבט אין דעם כּתרפֿון תּורה? פֿאַר וואָס האָט איר, בלינד פֿון בטחון, געבויטדעם היכל פֿון חסידות אַנטקעגן די פֿירשטלעכע שלעסער?פֿאַר וואָס האָט איר, ברידער, דעם פּרדס פֿון חכמה געפֿלאַנצטאין חלל, אויף גרינע געהויקערטע דעכער פֿון קלויזן?פֿאַר וואָס האָט איר, חסידים, אויף גוייִשע לאָנקעס פֿאַרדבֿקעט געטאַנצט,און געגעבן די שכינה דאָ הויזן?
עס פֿלעגן געלאַסענע סופֿרים מזוזות אויף פּאַרמעטן שרײַבןמיט גענדזענע פֿעדערס און גאָלישן טינט,און מיר פֿלעגן אָנקלאַפּן זײ אויף די טירן, אַ סגולה מען זאָל אונדז פֿון לאַנד ניט פֿאַרטרײַבן,געברומט האָט אין אונדזער נגינה דער הײמישער ווינט.
מיר האָבן אויף פֿעלדער געפֿלאָכטן זיך גלײַך ווי אַ גילדענע קײט,און דערפֿער און וועג־צלמים אויך אין דעם טאַנצראָד פֿאַרוויקלט.מיר האָבן פֿאַר אונדזערע קינדער געבויט און געזײט,אַזוי ווי דאָס לאַנד וואָלט געווען אונדזער אײגנס —נאָר אָפּגעמאַכט האָבן די שכנים: מען זאָל פֿון בית־מדרש־געהילץ אויפֿן טײַכל פֿאַרריכטן דאָס בריקל,און פֿון די מצבֿות אַ ברוק זאָל מען לײגן.
ה

געגרונטפֿעסטיקט האָבן די אורזײדעס שטײנערנע שולן,די נאַקעטע ווענט מיט דעם שם פֿון הוויה באַצירט,און מיר האָבן אָפּגעהיט הונדערטער יאָרן די שטולןפֿון יענע מנהיגים וואָס האָבן אַהער אונדז דערפֿירט.מיר האָבן אין קעלערס געוווינט, נאָר אַ דעמבענעם עמוד אין שולכל געשניצט.אין שמאַטעס געקלײדט זיך, נאָר סאַמעט און זײַד איז געווען דער פּרוכת.אין קאַלטע פֿאַרטאָגן האָט דודס געזאַנגען פֿון תּהילים דערהיצטדי לײַבער, וואָס זײַנען אין עול פֿון דעם לעבן געפֿאַלן אָן כּוחות.
טרעגער מיט אײַזערנע אַקסלען משׂאָות צו שלעפּן,איר האָט זיך געהיט מיט אַן איבעריק וואָרט, די יסורים אין שווײַגן געהײליקט,עניוותדיק זײַט איר געזעסן אויף אונטערשטע טרעפּן,דערפֿרײט און געטרײסט וואָס אויך איר האָט אין תּורה אַ חלק.די לענדן מיט שטריק ווי צדיקים מיט גאַרטלען פֿאַרגורט,האָט איר שווערע לאַסטן געטראָגן, פֿאַרוויקלט אין שנײ ווי אין פּעלצן.און נאָך אויף אַ חתונה צי אויף אַ ייִנגלס געבורט,פֿלעגן אויף אײַערע באַקן די טרערן זיך שמעלצן.
ייִדן סאַדאָווניקעס מיט אַ צעיוירעטן ריח פֿון ערד,מיט האָריקע פּנימער, בלאָטיקע שטיוול און פֿוטערנע היטלען,געשמעקט האָט מיט ווײַניקע עפּל פֿון אײַערע מאָכיקע בערד,רײן איז געווען אײַער האַרץ ווי יום־כּיפּור די קיטלען.פֿראָסטיקע פֿורלײַט, צעבײזערטע שטאָט־בעלי־עגלות,די מײַלער פֿול ווינט און געשרײ, און די הערצער פֿול שטילן דערבאַרעם,דעם שטויב פֿון די שליאַכן געטראָגן האָט איר אין די פּאָלעס,דאָס ליכט פֿון דער הײם האָט אײַך נאָכגעשײַנט, קינדיש פֿאַרוויגט און געוואַרעמט.
שנײַדער־משפּחות וואָס האָבן בירושה מיט נאָדל און פֿאָדעם באַקומען —אויך לידער, ווי דאָס וואָלט געווען צו פּרנסה אַ שפּרוך,איר פֿלעגט צו דעם וואַרשטאַט זיך אָנבײגן מיט אַ פֿאַרמוחטן ברומען,ווי איר וואָלט אַ שאלה געפּסקנט — ווען איר האָט געשניטן דאָס טוך.הענדלער פֿון אַלטוואַרג, די בגדים ווי בלעכן פֿאַרראָסט,די „קראָמען מיט סחורה“ האָט איר אויף די אָרעמס געטראָגן, ווי איר וואָלט פֿון זיך אויסגעטאָן עס.אײַך האָט ניט קײן מאָל דער פּרצוף פֿון מענטשן פֿאַרלאָזט,פֿול איז געווען אײַער האַרץ מיט רחמנות.ייִדענעס מיט אָפּגעפֿרוירענע הענט בײַ די קוישן,ווען איר פֿלעגט די בענטשליכט פֿאַרשטעלן מיט פֿינגער פֿון ווינטן צעשפּאָלטן,פֿלעגט דער פֿאַרקללהטער מאַרק נאָך אין מוח אײַך רוישן,און איר האָט באַווײנט אײַער שבת וואָס איז צו דער וואָך גלײַך פֿאַרשאָלטן.שבת־פֿאַרנאַכטיקע ווײַבער מיט גלאַטע פֿאַרקעמטע פּאַרוקן,אַרויסקוקן פֿלעגט איר צום וועג: קומט ניט אָן אליהו און איר וועט די ערשטע דערזען אים?נאָר אומגעריכט פֿלעגט אײַך באַפֿאַלן די עצבֿות פֿון וואָך ווען איר פֿלעגט זיך פֿאַרקוקןאין מערבֿ, וווּ ס׳האָט אין דעם זון־אונטערגאַנג זיך צעפֿלאַקערט דער גיהנום.
און איר מײַנע יונגע חבֿרים אין ווינטיקע בלוזעס און רויטע קראַוואַטן,צעלײגט האָט איר זיך אין די וועלדער אַרום אַ צעפֿלאַקערטן שײַטער,און אויסגלײַכן האָט איר געפּרוּווט די געבויגענע גלידער פֿון טאַטן —וווּ זײַט איר אַצינדער, פֿאַרבראָנדזיקטע ייִנגלעך. וווּ זײַט איר?דערמאָנט האָט איר זיך, איר זײַט אײניקלעך פֿון מאַקאַבײער,האָט איר אויפֿגעזונגען אַ לויבליד צו נאַקעטע גופֿן,איך האָב אײַך באַגלײט אויף דער וואַנדערונג, וואַלדיקע גײער,ווען איר האָט געיובלט פֿון רחבֿות, פֿון גרינס און פֿון ליכטשײַן בגילופֿין.
און ס׳האָבן געהויקערטע מאַמעס געשמײכלט דערשטוינטע,ווען איר האָט מיט זוניקע פֿענער געפֿלײצט דורך דער שטאָט,און אײַערע קערפּערס די שלאַנקע, אין זונגלי פֿאַרברוינטע,האָבן ווי מורד געוועזן אין גאָט.די געסלעך און ביידעמער האָט איר פֿאַרביטן אויף פֿעלד און געצעלטן,און גלײַך ווי די זײדעס אין לערנען, האָט איר זיך פֿאַרמאָסטן אין שווימען,איר האָט אָפּגענומען צוריק די פֿאַרבאָטענע וועלטן —וועל איך ניט פֿאַרנעמען מער אײַערע פֿרײדיקע שטימען?
און איר, מײַנע קינדער, דעם ענגן אַמאָליקן חדר דעם פֿײַכטן,האָט איר אויף אַ ייִדישער שול מיט צעעפֿנטע פֿענצטער פֿאַרביטן,די בעקעלעך פֿלעגן זיך אָנצינדן אײַך און די אויגן אַ לײַכט טאָן,ווען ס׳האָט זיך דער בוים בײַ דער שול אײַנגעשלײערט אין בליטן.און ס׳זײַנען די לערער, געמאָסטענע, ערנסט־באַברילטע,געגאַנגען מיט אײַך אין די וועלדער געוויקסן צו קלײַבן.אַז איר פֿון מײַן חושכדיק געסל אין טראַנטעס פֿאַרהילטע,אַז איר, מײַנע קינדער, וואָס לענגער זאָלט — קינדערלעך בלײַבן.און ווען ס׳האָט די זאָרג פֿון דערוואַקסענע אײַך אײַנגעשפּאַנט אין איר יאָך,האָט איר נאָך דער שולצײַט געבענקט און געזען זי אין חלום,ווי אײַער פֿאַרדאגהטער טאַטע צוריק אײַנגעשפּאַנט אין דער וואָך,פֿלעגט הערן נאָך זינגען אין שלאָף די מלאַכי־השלום.
ליכטיקע קעפּ מײַנע, נאָך ביז אַצינד גיבן פּלוצלינג אויף מיר אַ צעווײ זיךאײַערע לאָקן, ווי ווײצענע כוואַליעס אין פֿעלד,נאָך ביז אַצינד רײַסט אַרויס פֿון דער ערד אײַער קינדיש געשרײ זיך —כאָטש איך האָב מײַן פּנים פֿון אײַערע בליקן פֿאַרשטעלט,דאָך זע איך אײַך שמײכלען פֿאַרטרערטע און קוקן דערשטוינט,ווי אײַך וואָלט דער טויט ניט געגרוילט, נאָר פֿאַרחידושט,און ווײנען מוז איך וואָס איך בין שוין מיט עלנט געוווינט,אויף אײַך, מײַן פֿאַרלוירענע האָפֿענונג, נאָכגײער מײַנע, געזאַנגען אויף ייִדיש.און איר, מײַנע קעמפֿער! ס׳איז אַש גרוי געווען אײַער הויט,אַזוי ווי די ווענט פֿון דער תּפֿיסה וווּ איר זײַט געזעסן פֿאַרשפּאַרטע.דעם זונשטראַל וואָס האָט אײַער קראַטע געזעגט האָט איר גלײביק געטרויט —אויך איר זײַט געבליבן גענאַרטע.געווען איז אײַך נאָנט דער ניט־ייִדישער שכן, די נויט פֿון זײַן ערד,און ליב געהאַט האָט איר זײַן לשון אַזוי ווי זײַן לאָנקע,איר האָט צוליב אים זיך פֿון אײגענעם שטאַם אָפּגעקערט,און אים אײַער כּוח געשאָנקען.כ׳געדענק אײַך, חבֿרים, צעהיצט אין וויכּוחים, צעקריגט,און אָפֿט פֿלעגט איר, ברידער, מיט מעסערס גײן אײנס אויף די צווײטע. —אַצינד ליגט איר אַלע אין אײנעם אין טויט אײַנגעוויגטאויף הײמישע פֿעלדער, אין שנײ און אין רעגן פֿאַרווײטע.
ייִדישע שטעטלעך פֿון פּוילן, געווען איז דער הימל אַ טלית פֿון אײַערע תּפֿילות געוועבט,נאָר ס׳האָט אײַער קרעכץ אַ געוואַלדריס געמאַכט אין געוועב פֿון די שטילע ניגונים,איר האָט מיט אַן אָפּגלאַנץ פֿון ניט־אויסדערצײלטע חלומות געלעבט,אַזוי ווי דער אָפּשײַן פֿון טאָג אין אַ נאַכטיקן ברונעם.פֿאַרשווינדט ניט פֿון מיר, מײַנע בלאָנדע חבֿרים און זקנים גוטהאַרציקע גרויע,אַזוי ווי אין אײַערע קלײדער, באַהאַלט איך מײַן פּנים אין ווינט.ווי ס׳וואָלט נאָך געווען פֿאַר בראשית — מײַן וועלט איז איצט תּוהו־ובֿוהו,איך שלעפּ אויף די אַקסל בית־עולמס — דורך שטעטלעך דורך ייִדישע בלאָנדזשע איך בלינד.איך זוך אויף די וועגן דעם טלית וואָס איר האָט געשפּונעןפֿון חסידישע מעשׂיות, בית־עולם־לעגענדעס און אַרבעטער־לידער,ווען איך וואָלט אַ שטיק פֿון צעריסענעם טלית געפֿונען,דאַן וואָלט איך אים אויסגעוועבט ווידער.איך גײ אויף די וועגן פֿון פּוילן. עס רוישן די ווינטן,ווי מחנות פֿון חסידים וואָס פֿאָרן אויף יום־טובֿ צום רבין,פֿאַרפֿלאָכטן די אָרעמס זײ זינגען און טאַנצן, זײ שפּרײַזן פֿון פֿאָרנט, פֿון הינטן,און שטויסן פֿאָרויס מיך צום לעבן.

פּאַריז, 1947.
