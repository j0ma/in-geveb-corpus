צװײ װיכטיקע שינויים זײַנען פֿאָרגעקומען אינעם לעבן פֿון דעם עלטערן דור, װאָס האָט געשאַפֿן די ייִדישיסטישע װעלטלעכע שולן און האַלט זײ נאָך אױף. דאָס ערשטע איז געשען, װאָס מיר האָבן זיך איבערגעזעטיקט מיט סעקולאַריזם און מיר האָבן זיך פֿאַרבענקט אַ היפּש ביסל נאָך פֿאָרמאַלער ייִדישקײט. נײן, דער גרעסטער, גאָר גרעסטער טײל איז ניט פֿרום געװאָרן, אָבער ער גײט אין שול איבער הױפּט ימים־נוראָים, און בכלל אין אַ יום־טובֿ, און אַ מאָל אױך אַ שבת. מען פּראַװעט אַ סדר, מען צינדט אָן ליכט פֿרײַטאָג צו נאַכט. אַז די משפּחה קומט זיך צוזאַמען טוט אָן דער אַלטער אַפּיקורס אַ היטל, און אַ מאָל אָן אַ היטל, מאַכט ער קידוש. מען היט אָפּ כּשרות ביז אַ געװיסער מאָס און מען האָט אָנגעקלאַפּט מזוזות אױף די טירן.
איך בין אַן עדות אַז הײַיאָר האָב איך געזען אַזעלכע טוערס פֿון אַרבעטער־רינג און שלום־עליכם־פֿאָלק־אינסטיטוט גײן אין שול אַרײַן, אַז איך קאָן זאָגן, אַז דער אױפֿרוף פֿון הרבֿ טײַץ צו די אַפּיקורסים צו גײן אין שול, איז געװען איבעריק. זײ האָבן עס שױן לאַנג געטאָן.
איך װיל עס זאָל זײַן קלאָר, אָט די דאָזיקע אַלטע אַפּיקורסים זײַנען ניט געװאָרן פֿרום. זײ זײַנען נאָך אַפֿילו ניט געװאָרן קײן מיטגלידער פֿון אַ סינאַגאָגע. אמת אַ היפּשע צאָל געהערט אױך צו צענטערס און גײט רעגלמעסיק הערן אַ ראַבײַס דרשה, אָבער פֿרום זײַנען זײ ניט געװאָרן. זײ האָבן זיך פּשוט פֿאַרבענקט נאָך אַ פֿאָרמאַלער ייִדישקײט; ס׳איז אַ נאָסטאַלגיע, ביז אַ געװיסער מאָס, נאָך די קינדער־יאָרן און שרעק פֿאַר דעם קיום פֿון נײַעם דור, װאָס איז קאָנפֿאָרמיסטיש.
פֿון דער דירעקטער סבֿיבֿה אַרום מיר קאָן איך דערצײלן אַז פֿולע 90 פּראָצענט פֿון מײַן תּנ"ך־חבֿרה זײַנען געגאַנגען הײַנטיקן ימים־נוראָים אין שול. ביז הײַיאָר האָב איך אױפֿגעהאַלטן אַ מנין בײַ זיך אין שטוב. אַ מנין, װאָס האָט ימים־נוראָים ניט געדאַװנט נאָר געלערנט. איצט זײַנען זײ אַלע אַװעק אין שול. איך האָב זײ געמוסרט, אַז זײ זײַנען, אין אַ געװיסער מאָס, פּאַראַזיטן, װײַל אױב זײ נײטיקן זיך אין אַ מנין מיט אַ ספֿר־תּורה איז לאָמיר עס מאַכן בײַ זיך אין דער שול, אָדער זאָלן זײ װערן מיטגלידער אין אַ סינאַגאָגע. אָבער ס׳האָט ניט געהאָלפֿן. זײ זײַנען נאָך ניט גרײט פֿאַר אַן אײגענעם מנין, זײ װילן נאָך אָנהאַלטן דעם אַלטן באַגריף פֿון אַ סעקולאַרער ייִדישיסטישער שול און װילן ניט װערן קײן פֿולע מיטגלידער פֿון אַ סינאַגאָגע און אַװעק אין גאַנצן פֿון דער װעלטלעכער סבֿיבֿה.
שנית האָט גאָר שטאַרק געװירקט אױף אונדזערע ייִדן דער אױפֿקום פֿון מדינת־ישׂראל. די אַלטע קאָסמאָפּאָליטן זײַנען געװאָרן פֿאַרברענטע נאַציאָנאַליסטן און גאָר אַקטיװע טוערס פֿאַר מדינת־ישׂראל. זײ פֿאַרקױפֿן באָנדס, אַרבעטן פֿאַרן געװערקשאַפֿטן־קאַמפּײן, נאַציאָנאַל־פֿאָנד, „יונײַטעד דזשויִש אַפּיל“. זײ האָבן בכלל אַלע מאָל עפּעס אַ נײַעם פּראָיעקט פֿאַר מדינת־ישׂראל. זײ זײַנען אַקטיװע מיטגלידער פֿון „הדסה“, פּיאָנערן־פֿרױען־אָרגאַניזאַציע און װאָס ניט?
אין תּוך איז עס ניט קײן חסרון. אָבער די אַלע אַקטיװיטעטן װערן אָנגעפֿירט ניט צװישן די פֿיר װענט פֿון דער שול. די שול איז דאָך ניט קײן אינסטיטוציע, װאָס איז כּולל דאָס גאַנצע ייִדישע לעבן. װערן אָנגעפֿירט די אַקטיװיטעטן אין די דרױסנדיקע אָרגאַניזאַציעס, פֿאַרלירט די שול גאָר אַ סך. די בתּי־מדרשים, די צענטערס האָבן געװוּנען פֿון דער אַקטיװיזירונג פֿון זײערע מיטגלידער, אָבער די ייִדישיסטישע שולן האָבן פֿאַרלאָרן. די ציוניסטישע אַרבעט האָט אַרײַנגעבראַכט מער לעבן און געשאַפֿן אַ גרעסערע צוגעבונדנקײט צו די רעליגיעזע אינסטיטוציעס. בײַ אונדז האָט עס אױסגעלײדיקט די שול. אַזױ פֿיל טעטיקײט אױסער דער שול, אַז עס בלײַבט ניט גענוג צײַט און מי און רצון פֿאַר דער שולאַרבעט.
די קולטור־אַרבעט אַרום דער שול האָט אײַנגעשרומפּן. צוליב די פֿריִערדיקע סיבות און אױך װײַל די טוערס האַלטן מער ניט די שול פֿאַר זײער גײַסטיקער הײם. מען האָט געלײגט גרױס װאָג אױף עונג־שבתים און יום־טובֿים־פֿײַערונג. חזר איך איבער דאָ בפֿני־כּל־עם־ועדה, אַז ס׳איז ניטאָ קײן אײן ייִדישיסטישע שול, װאָס פֿירט אָן אַלע פֿרײַטאָג, יעדן פֿרײַטאָג, מיט אַן עונג־שבת. מען מאַכט עטלעכע מאָל דורכן יאָר אַן עונג־שבת; באמת זײַנען דאָס אונטערנעמונגען, מיט אַ צופֿעליקן טאַלאַנט אָדער שרײַבער, אָבער ניט קײן עונג־שבת װאָס װערט אָנגעפֿירט פֿון אַ גײַסטיקן פֿירער צוליב שבת.
די טראַגישסטע לאַגע איז פֿאַר די שולן, װאָס האָבן אײגענע בנינים. פֿאַראַן עטלעכע שולן, װאָס האָבן גאַנץ פֿײַנע בנינים. זײ קאָנען נאָך חלילה אונטערגײן צו ערשט. אַ שול אין אַ קעלער, אַ קראָם, קאָן נאָך אױסגעהאַלטן װערן מיט אַ מינימום־שבמינימום פּראָגראַם, אָבער אַן אײגענער בנין פֿאָדערט אַ ברײטערע אַרבעט און עס איז ניטאָ קײן גענוג גײַסטיקער אינהאַלט מיט װאָס אָנצופֿילן די שול. דער בנין שטײט אַלע נאַכט נאָכן לערנען מיט בלינדע פֿענצטער און איז פֿאַרמאַכט איבערן סוף־װאָך און איז פֿאַרשלאָסן די זומער־חדשים און אין דעם חודש פֿון ייִדישע יום־טובֿים.
די שולטוערס װילן זיך ראַטעװען מיטן שאַפֿן זונטאָגשולן, עפֿענען שולן אין פּאָבליק־סקולס, װוּ די הוצאָות פֿון שול װערן כּמעט געדעקט פֿון שׂכר־לימוד און מע נײטיקט זיך ניט אין אױסערלעכע אַקטיװיטעטן.
פֿולע 35 פּראָצענט פֿון דער צאָל קינדער, װאָס באַזוכן די שלום־עליכם־שולן באַזוכן בלױז אַ זונטאָגשול. צװאַנציק פּראָצענט פֿון די אַרבעטער־רינג־שולן געפֿינען זיך אין די בנינים פֿון פּאָבליק־סקולס, װוּ מען לערנט געצײלטע אײַנגעשרומפּענע שעהען און עס איז אוממעגלעך אָנצופֿירן װעלכע עס איז אױסערשול־אַקטיװיטעטן. איצט פֿאַרנעמט זיך דער אַרבעטער־רינג צו גרינדן זונטאָגשולן.
די נעבעכדיקסטע שולן זײַנען אין די נײַע ייִשובֿים פֿון די פֿאָרשטעטלעך אַרום ניו־יאָרק. די נײַע ייִשובֿים האָבן אױפֿגעשטעלט צענטערס, װאָס קאָסטן הונדערטער טױזנטער דאָלאַרן; האָבן אָנגעשטעלט יונגע ראַבײַס, סעקרעטאַרן, געעפֿנט נאָכמיטאָג־שולן מיט צענדלינגער לערערס. מיר שטעלן אױף דאָרטן זונטאָגשולן אָדער שטעלן אײַן שולן אין דער געבײַדע פֿון אַ פּאָבליק־סקול, װוּ עס איז ניטאָ קײן אָרט אַפֿילו פֿאַר אַ מינימום פֿון קולטור־טעטיקײט.
פֿאַרשטײט זיך, אַז דער לערער אָדער לערערין פֿון דער פֿאָלקשול קאָן זיך ניט פֿאַרמעסטן מיט דעם ראַבײַ, װאָס איז געװײנלעך אױך אַ גראַדויִרטער פֿון אַן אוניװערסיטעט און האָט אַרום זיך יוצר־משרתים און אשר־משרתים.
די אַלטע שולטוערס גרײסן זיך, װאָס אַ קלײנע צאָל פֿון אונדזערע קינדער, װאָס האָבן גראַדויִרט פֿון די פֿאָלקשולן זײַנען איצט געװאָרן די גרינדערס פֿון װעלטלעכע שולן. אָבער די טוערס גיבן ניט איבער דאָס גאַנצע בילד. די נײַע טאַטעס און מאַמעס, װאָס גרינדן װעלטלעכע שולן, נעמען ניט איבער אַפֿילו די אָרעמע ירושה פֿון זײערע טאַטע־מאַמע. זײ גרינדן זונטאָגשולן װוּ דאָס אָפֿיציעלע לשון איז ענגליש. זײ זײַנען אָרעמער פֿון זײערע טאַטע־מאַמע. מיר האָבן ניט אָפּגעהיט קײן שבת, אָבער געלײענט עפּעס װעגן שבת: אַ דערצײלונג, אַ ליד װאָס האָט באַזונגען דעם שבת אָדער יום־טובֿ. מיר האָבן געשאַפֿן אַ במקום־ייִדישקײט. דאָס ייִדישע לשון און די רײַכע ייִדישע ליטעראַטור זײַנען געװען דער במקום. אָבער אונדזערע קינדער זײַנען געקומען צו דער מדרגה, אַז זײ רײדן װעגן ייִדיש־לשון, װעגן דער ייִדישער ליטעראַטור – אױף ענגליש. אַ מהלך!
זונטאָגשולן האָבן זיך שטענדיק גערעכנט װי אַ פּלאָג בײַ אַלע ייִדישע מחנכים, דערציִער. אָבער צום װײניקסטן אַן אינסטיטוציאָנעלע ייִדישקײט װי די רעפֿאָרם־ייִדישקײט, אױך אַפֿילו די קאָנסערװאַטיװע באַװעגונג קאָן נאָך עפּעס דערגרײכן אין אַ זונטאָגשול, זײ קאָנען צוגרײטן קינדער צו אַ באַשטימטער אױסגעלײדיקטער פֿאָרמעלער ייִדישקײט: אַ פּאָר ברכות, אַ פּאָר צערעמאָניעס, אַ לעק בײַבל און ייִדישע געשיכטע, דער סדר פֿון דאַװנען אין ענגליש, הימנעס, עטלעכע געצײלטע תּפֿילות אױף העברעיִש אױף אױסנװײניק און דאָס קינד איז ראָוי צו װערן אַ מיטגליד אין טעמפּל. אָבער װאָס פֿאַר אַ קאָנקרעטע ענינים קאָן מען לערנען אין אַ סעקולאַרער ייִדישיסטישער זונטאָגשול? קאָן געמאָלט זײַן סעקולאַרע ייִדישקײט, װעלטלעכע ייִדישקײט אױף ענגליש? דער גאַנצער אױפֿטו פֿון די ייִדישיסטישע װעלטלעכע שולן איז דאָך געװען דאָס באַװוּסטזײַן, אַז ייִדישקײט שטײט ניט אױף צערעמאָניאַל און ריטואַל נאָר אױף אַ נאַציאָנאַלער שפּראַכלעכער ירושה, װאָס דאַרף כּולל זײַן אַלץ. שאַפֿט מען אָפּ דאָס לשון ייִדיש איז עס װי די גמרא זאָגט: פּסיק רישא ולא ימות – האַק אים אָפּ דעם קאָפּ און ער זאָל ניט שטאַרבן.
די זונטאָגשול־באַװעגונג איז װי „אַ צודעק פֿאַר די אױגן“. מיר פּערזענלעך דאַכט זיך, אַז עס איז אַ תּירוץ פֿאַר אַ גרינגער און װאָלװעלער ייִדישקײט. מע גיט אָן פֿאַרשײדענע תּירוצים פֿאַר די זונטאָגשולן – עס פֿעלן לערערס; אין געװיסע „סאַבױרבס“ װױנען די ייִדן ניט קאָנצענטרירט. אָבער דעם אמת האָט אַרױסגעלאָזן פֿון זאַק, דרך־אַגבֿ, זלמן יעפֿרױקין אין „קולטור און דערציִונג“ אָקטאָבער 1955 – „די יונגע עלטערן האָבן אין געװיסע געגנטן ניט געקאָנט נעמען אױף זיך די לאַסט, אָדער מורא געהאַט דאָס צו טאָן, פֿון אַ נאָכמיטאָג־שול“.
דאָס איז דער אמתער אמת. קײן ייִדישער קיבוץ, חוץ די סעקולאַריסטן, האָט ניט אַזאַ קלײנע השׂגה װעגן ייִדישן לעבן. ניט קײן סינאַגאָגע, ניט קײן טעמפּל, ניט קײן ראַבײַ; ניט קײן רבֿ, ניט קײן שבת, ניט קײן יום־טובֿ, ניט קײן אײגן לשון – אַ זונטאָגשול אױף ענגליש!
נײן, ניטאָ װאָס צו גרײסן זיך מיט די נײַע עלטערן, די ענגליש־רײדנדיקע גראַדואַנטן פֿון אונדזערע שולן. זײ זײַנען כּלומרשט צוגעשטאַנען צו דער װעלטלעכער ייִדישיסטישער שול־באַװעגונג. ס׳איז ניט אמת, זײ זוכן נאָך אַ גרינגערע ייִדישקײט װי זײ האָבן געטראָגן אין זײער יוגנט אין די פֿאָלקשולן. זײ פֿאַרװאַסערן נאָך מער די פֿאַרװאַסערטע ייִדישיסטישע דערציִונג. מיר האָבן צום װינציקסטן געהאַט אַ סעקולאַרע ייִדישע באַװעגונג אױף ייִדיש. זײ װילן ייִדיש און סעקולאַריזם אױף ענגליש. אַן אומזיניקײט.
די גאולה פֿון דער ייִדישיסטישער װעלטלעכער שול װעט פֿון זײ ניט קומען. דער אױפֿלעב און פֿאַרטיפֿונג פֿון דער ייִדישיסטישער שול קאָנען קומען פֿון אַ נײַער אָריענטאַציע. מיר דאַרפֿן נעמען אַ מוטיקע שטעלונג צו ייִדיש, העברעיִש, מדינת־ישׂראל, רעליגיע און אינסטיטוציאָנעלער ייִדישקײט.
כּדי די ייִדישיסטישע װעלטלעכע שולן זאָלן צוריק װערן אַ דינאַמישער כּוח אין אונדזער לעבן, מוז בײַ די טעאָרעטיקער קומען צו אַן איבערשאַצונג הן בנוגע דער אָרגאַניזאַציע פֿון די שולן און נאָך מער אידעאָלאָגיש. און אפֿשר, אױב די טעאָרעטיקער װעלן װאַגן צו מאַכן אַן אידעאָלאָגישע איבערשאַצונג, גלױב איך, װעט שױן במילא קומען צו אַ רעאָרגאַניזירונג פֿון די שולן.
אָבער איך מוז צוגעבן, אַז װען עס קומט צו אַן איבערשאַצונג זײַנען אונדזערע ראַדיקאַלן די קאָנסערװאַטיװסטע מענטשן אין דער װעלט.
די ערשטע איבערשאַצונג דאַרף קומען בנוגע ייִדיש.
מיר אַלע רײדן װעגן דער צוקונפֿט פֿון ייִדיש. מיר שרײַען, מיר ליאַרעמען און מיר „קעמפֿן“ פֿאַר ייִדיש. אָבער דער אמת איז אַז די ייִדישיסטן האָבן אָנגענומען די הנחה, אַז ייִדיש גײט אונטער, װעט אונטערגײן און פֿאַרפֿאַלן, אַזױ האָט די געשיכטע באַשטימט.
עס ליגט פֿאַר מיר אַ בריװ פֿון אײנעם פֿון די זײַלן פֿון דער ייִדישער ליטעראַטור, אַ שריפֿטשטעלער מיט אַ סטאַזש פֿון 55 יאָר. שרײַבט צו מיר דער אַלטער טעאָרעטיקער בזה־הלשון: „ייִדישיזם האָט זײַן ציל דערגרײכט (געװוּנען פּרעסטיזש פֿאַר ייִדיש און אַ קולט פֿאַר ייִדישער ליטעראַטור) און ייִדיש? ייִדיש לעבט און װעט לעבן נאָך אונדזער אַלעמענס טױט. אױב ניט אין די מײַלער איז אין די הערצער פֿון ייִדן (אױך פֿון די װאָס האָבן ייִדיש ניט גערעדט.)“
ס׳איז אַפֿילו אַ פּריװאַטער בריװ, אָבער איצט, נאָך זײַן טױט, מעג איך אָנגעבן דעם נאָמען – שמואל ניגער. און אָט איז אַן אױסצוג פֿון אַ רעצענזיע אױף מאַני לײבס לידער אין „פֿאָרװערטס“ געשריבן פֿון דעם דיכטער דוד אײנהאָרן:
„אַז אַזאַ פּאָעט װי ער, װאָס האָט געקענט שטעלן אַזאַ װוּנדערלעכע מצבֿה אױף אַ גאַנצן פֿאָלק – זײַנע לידער, װעלן ניט פֿאַרגעסן װערן און זײ װעלן אױפֿקלינגען װידער אױף אַן אַנדער שפּראַך. װען זײַן אוראײניקל װעט עס אַנטדעקן אין אונדזער גרױסן היסטאָרישן אַרכיװ“.
(פֿאָרװערטס, אָקט' 22, 1955).
אױב די אינטעליגענץ האַלט, אַז עס איז שױן נאָך ייִדיש, ניט מער מען האָט נאָך ניט אָפּגעזאָגט קײן קדיש, װי אַזױ קאָן מען אױפֿהאַלטן און נאָך קעמפֿן פֿאַר ייִדישע שולן?
איך האָב פֿריִער באַמערקט, אַז די פֿאַרװאַלטער באַנוצן זיך ניט מער מיט „אַ גוטן אָװנט“, „גוט שבת“, „אַ גוטע װאָך“, נאָר באַנוצן העברעיִשע אױסדרוקן – שלום, שאַבאַט־שלום אאַז"װ. אפֿשר האָט דער לײענער אַ שמײכל געטאָן, װאָס איך מאַך אַ װעזן פֿון אַזױנע קלײניקײטן. אָבער דאָס זײַנען סימפּטאָמען פֿון אַ געװיסן געמיט־צושטאַנד, װאָס די עצם חולאת איז אַ סך ערנסטער װי די דרױסנדיקע סימנים.
אױב מיר װילן באמת אױפֿהאַלטן ייִדישע שולן דאַרפֿן מיר נעמען שטעלונג צום גאַנצן ענין העברעיִש. איך בעט אײַך נעמט זיך אַרײַן אין זינען „צום ענין העברעיִש“ זאָג איך, ניט לשון־קודש.
דאָס װאָס העברעיִש איז געװאָרן דאָס אָפֿיציעלע לשון אין מדינת־ישׂראל, מײן איך, איז אַ גרױסער מינוס פֿאַר דער מדינה. איך פּערזענלעך האַלט, אַז היסטאָריש איז עס געװען אַ טעות, אַן אומגליק. אָבער די געשיכטע פֿרעגט אונדז ניט װאָס עס איז גוט און װאָס עס איז שלעכט פֿאַרן פֿאָלק. געשיכטע האָט איר אײגענעם װעג. דאָס אָננעמען פֿון העברעיִש האָט אַרױפֿגעלײגט אַ שװערע לאַסט אױפֿן קיבוץ פֿון מדינת־ישׂראל. צו אַלע שװעריקײטן און יאָכן איז נאָך צוגעקומען די לאַסט צו שאַפֿן פֿון אַלטן לשון־קודש אַ מאָדערנע גערעדטע שפּראַך. אַ שלל פֿון ענערגיע דאַרף אױף דעם פֿאַרשװענדט װערן. דאָס װעט אױף אַ היפּשער צײַט אַװעקנעמען די שעפֿערישקײט פֿון ייִדישן קיבוץ אין מדינת־ישׂראל. אָבער דאָס איז דעם ייִשובֿס פּראָבלעם – אױב אים איז עס ליב איז עס אונדז ניחא. מיר אָבער דאָ אין די תּפֿוצות קאָנען ניט אָננעמען העברעיִש װי אונדזער נאַציאָנאַלן לשון: ראשית, װײַל היסטאָריש איז באַװיזן געװאָרן, אַז דאָ, אין אַמעריקע, האָט קײן אײן עטנישע גרופּע ניט געקאָנט אױפֿהיטן איר אײגן לשון און שאַפֿן אַן אײגענע ליטעראַטור, מחמת אין דער אַלטער הײם, אין דער נאַציאָנאַלער הײם, רעדט מען די דאָזיקע שפּראַך. ייִדיש און לשון־קודש האָבן געקענט זײַן דאָ שעפֿעריש, װײַל בײדע לשונות זײַנען ניט געװען צוגעבונדן צו אַ באַשטימט לאַנד.
שנית, מאָדערנער העברעיִש װעט אין אַ דור צװײ גאָרניט ניט האָבן צו טאָן מיטן לשון־קודש פֿון תּנ"ך, מישנה, און אַפֿילו מיט דער מאָדערנער העברעיִשער ליטעראַטור, װאָס איז געשאַפֿן געװאָרן אין די תּפֿוצות (װעגן דעם ענין זע „ייִדן צװישן פֿעלקער“ פֿון שלמה סײַמאָן, ז׳ 107; דוד קמחי, „הדואר“, חשװן תּש״ז, גליון מ״א; „תּוך ייִדישקײט“ פֿון שלמה סײַמאָן, קאַפּיטל „אײגן לשון און רײדן ייִדיש“ און לעאָ קעניג „װידערגעבורט פֿון פֿאָלק און שפּראַך“, „צוקונפֿט“, נאָװעמבער 1955), פֿאַר אונדז איז לשון־קודש װיכטיק, װײַל דאָס לשון פֿאַרבינדט אונדז מיט די ייִדישע מקורות און ייִדישער המשכדיקײט. העברעיִש אָבער רײַסט איבער אונדזער המשכדיקײט און לײגט געװיכט אױף לאַנד. ייִדיש, להיפּוך דעם מאָדערנעם העברעיִש, באַטאָנט, אַז ייִדישקײט קאָן אומעטום געדײַען און לעבן. העברעיִש לײקנט עס.
דאַרפֿן מיר זיך ניט שרעקן און זאָגן אָפֿן: אין די תּפֿוצות איז ייִדיש אונדזער טאָג־טעגלעך לשון; ניט װײַל עס זײַנען נאָך דאָ אַ גרױסע צאָל ייִדן, װאָס רײדן ייִדיש און נאָך אַ גרעסערע צאָל װאָס פֿאַרשטײט דעם לשון, אַ סך גרעסערע צאָלן װי די װאָס רײדן און פֿאַרשטײען העברעיִש, נאָר ייִדיש איז אונדזער לשון צוליב דער אידײע פֿון די תּפֿוצות; װײַל ייִדיש איז ניט צוגעבונדן צום ענגן נאַציאָנאַליזם, װאָס איז צוגעװאַקסן צו לאַנד; װײַל ייִדיש באַטאָנט המשכדיקײט.
און דערפֿאַר לערנען מיר ניט קײן העברעיִש אין אונדזערע שולן אין די תּפֿוצות, נאָר לשון־קודש לערנען מיר, מיט דער אױסשפּראַך פֿון אונדזער אַלטער טראַדיציע – די אַשכּנזישע, ניט די ספֿרדישע. מיר לערנען לשון־קודש, װײַל מיר װילן באַטאָנען די יסודות פֿון ייִדישן פֿאָלק – תּנ״ך און מישנה. מיר לערנען לשון־קודש, װײַל מיר װילן זײַן פֿאַרבונדן מיטן עבֿר און מיט דעם קיבוץ פֿון ארץ־ישׂראל, װאָס װעט נאָך מוזן אײַנפֿירן װידער אַ מאָל דעם לימוד לשון־קודש אין די שולן, װײַל העברעיִש װעט מאַכן פֿאַרגעסן לשון־קודש. נאָר מער פֿון אַלץ מוזן מיר באַטאָנען, אַז ייִדיש בלײַבט אונדזער לשון, װײַל העברעיִש קאָן אַלץ אײנס ניט װערן דאָס לשון פֿון װעלכן עס איז קיבוץ אין די תּפֿוצות – העברעיִש מײנט דאָך ענגער נאַציאָנאַליזם, װאָס מוז זײַן צוגעװאַקסן צו לאַנד, װי אַלע לשונות זײַנען, חוץ ייִדיש.
אױב מיר װעלן אָננעמען דעם דאָזיקן געדאַנקען־גאַנג קאָנען מיר אַנטװיקלען אַ מיליטאַנטישן ייִדישיזם. ניט קײן קאַמף מיטן קיבוץ פֿון מדינת־ישׂראל, נאָר אַ קאַמף קעגן דעם זינלאָזן דעפֿיטיזם דאָ בײַ אונדז. װעלן מיר באַטאָנען די אידעיִשקײט פֿון ייִדיש האָבן מיר אַ געװער מיט װאָס צו קעמפֿן. מען קאָן ניט װערן מיליטאַנטיש בלױז מחמת סענטימענטן, למשל, ייִדיש איז דאָס לשון פֿון די קדושים, דאָס לשון פֿון טאַטע־מאַמע, פֿון די האָרעפּאַשנע מאַסן. דאָס זײַנען סענטימענטן װאָס האָבן אַ װערט בלױז פֿאַר מענטשן, װאָס האָבן אַ נאָסטאַלגיע פֿאַרן אַמאָל און האָבן אַלײן געלעבט אין יענער צײַט, אין דער „פּרעהיסטאָרישער“ תּקופֿה. אַגבֿ די אַלע סענטימענטן קאָנען גרינג אָפּגעפֿרעגט װערן.
די צװײטע רעאָריענטאַציע דאַרף קומען בנוגע מדינת־ישׂראל. מיר דאַרפֿן צוגעבן און באַטאָנען, אַז דער אױפֿקום פֿון מדינת־ישׂראל איז די װיכטיקסטע געשעעניש פֿון אונדזער איצטיקער צײַט. אָבער מיר דאַרפֿן אױך באַטאָנען און אַזױ אָפֿט װי מיר קאָנען, אַז מיר נעמען ניט אָן די ציוניסטישע אידעאָלאָגיע. איך מײן מיר נעמען ניט אָן דעם ציוניסטישן געדאַנקען־גאַנג, אַז דאָס ייִדישע פֿאָלק קאָן געדײַען, אױפֿהאַלטן זיך און זײַן שעפֿעריש בלױז אין אַן אײגן לאַנד.
דאָס גרינדן פֿון מדינת־ישׂראל האָט אױף אַ געװיסן אופֿן נאָרמאַליזירט ייִדן. עס האָט אין אונדזער לעבן געפֿעלט אַן אײגן לאַנד, װוּ די אידײע פֿון ייִדישקײט זאָל קאָנען זיך אַנטװיקלען אױך אין אַ גאַנצער ייִדישער סבֿיבֿה; אין אַ סבֿיבֿה, װאָס זאָל איבערנעמען די התחײַבֿותן פֿון מדינה־רישעות. איצט, װען מיר האָבן אַן אײגענע מדינה האָבן מיר אַזאַ סבֿיבֿה. צי ייִדישקײט װעט קאָנען אױסהאַלטן דעם דרוק פֿון מדינה־ התחײַבֿותן איז נאָך אַ גרױסע פֿראַגע. אַן אײגן לאַנד, לפֿי דעם אײַנשטעל פֿון דער איצטיקער װעלט־אָרדענונג, קאָן זיך ניט רעכענען מיט די עטיש־ייִדישע װערטן פֿון תּנ״ך און מישנה. עס קאָן גרײַלעך געמאָלט זײַן, אַז דװקא אין מדינת־ישׂראל זאָלן ייִדן פֿאַרלירן זײער ספּעציפֿישקײט. ייִדישקײט אין די תּפֿוצות איז מחייבֿ צו אַן אײגנאַרטיקן לעבן, בײַ זיך אין לאַנד לאַװ־דװקא.
מיר דאַרפֿן דערקלערן אָפֿן און קלאָר: די תּפֿוצות זײַנען ניט קײן צופֿעליקײט, פֿאַרקערט גאָר, דאָס ראַנגלעניש מיט דער אַרומיקער פֿרעמדער קולטור אין די תּפֿוצות איז אַ טײל פֿון ייִדישקײט, פֿון ייִדישן װעלטבאַנעם. מיר דאַרפֿן ניט זײַן אַפּאָלאָגעטיש, װאָס מיר װױנען ניט אין מדינת־ישׂראל. מיר דאַרפֿן זאָגן קלאָר: מיר זײַנען דאָ, װײַל מיר מײנען אַז ייִדישקײט איז אַן אידײע, װאָס קאָן װירקן אומעטום, קאָן געדײַען איבער גאָר דער װעלט װוּ נאָר אַ קיבוץ ייִדן געפֿינט זיך. די ייִדן, װאָס האַלטן אַז דאָס ייִדישע פֿאָלק, װי אַלע אַנדערע פֿעלקער, באַשטײט פֿון אַ קיבוץ, װאָס װױנט אין אײן לאַנד, אונטער אײן פֿאָן, רעדט אײן שפּראַך, װײַל אַן אמת פֿאָלק מוז זײַן אײנהײטלעך; די דאָזיקע ייִדן דאַרפֿן שטרעבן צו פֿאַרלאָזן די תּפֿוצות. װען זײ בלײַבן אין די תּפֿוצות דאַרפֿן זײ אײַנשטעלן זײער לעבן װי מען שטעלט אײַן אַ לעבן אין אַ צײַטװײַליקער דירה – דירת־אַרעי. מיר אָבער, די ייִדישיסטן, האַלטן אַז די תּפֿוצות זײַנען ניט קײן צײַטװײַליקע דירות.
אין איצטיקן מאָמענט שטײט מדינת־ישׂראל אין צענטער פֿון אונדזער אױפֿמערקזאַמקײט און זאָרג. אָבער מיר דאַרפֿן באַטאָנען, אַז עס איז אַזױ ניט װײַל מדינת־ישׂראל איז דער אײנציקער עכטער ייִדישער ייִשובֿ, נאָר װײַל מדינת־ישׂראל געפֿינט זיך אין אַ נױט. װען װעלכער עס איז ייִדישער ייִשובֿ געפֿינט זיך אין אַ סכּנה און אַ נױט, װערט ער דער צענטער פֿון אונדזער אױפֿמערקזאַמקײט. אָבער די כּנסת־ישׂראל איז גרעסער פֿון װעלכן עס איז ייִדישן ייִשובֿ, זי איז מער פֿון װעלכן עס איז געאָגראַפֿישן פּונקט.
װעלן מיר אָפֿן אָננעמען דעם דאָזיקן באַגריף פֿון כּנסת־ישׂראל, װעט עס אונדז העלפֿן צו פֿאַרטיפֿן אונדזער ייִדיש לעבן. עס װעט זיך אָפּטאָן פֿון אונדז דאָס געפֿיל פֿון הילפֿלאָזיקײט, נוצלאָזיקײט און צײַטװײַליקײט. מיר װעלן ניט דאַרפֿן שטײן שטענדיק מיטן היטל אין האַנט און אַנטשולדיקן זיך פֿאַר אונדזער לעבן און שעפֿערישקײט אין די תּפֿוצות.
דאָס באַטאָנען, אַז די תּפֿוצות זײַנען אַ טײל פֿון ייִדישער גײַסטיקער מדינה, װעט אױך העלפֿן אָפּשװאַכן אונדזער פֿאַרשפּיצטן נאַציאָנאַליזם, װאָס, איך מײן, איז אַ סכּנה פֿאַר אונדזער גײַסטיקן און פֿיזישן קיום.
דריטנס: ייִדישיסטישע שולן דאַרפֿן אַרײַנגעשטעלט װערן אין דער ראַם פֿון בית־מדרש און רעליגיע. אַװדאי איז דאָס די שװערסטע זאַך פֿאַר אונדזערע ראַדיקאַלן. װי נאָר אַ ייִדישער ראַדיקאַל דערהערט דאָס װאָרט רעליגיע אָדער אמונה, װערט ער אַ פֿאַרציטערטער. בײַ אים מײנט עס נאָר אײן זאַך – די פֿאָלקס־אמונה פֿון קלײן שטעטל, װאָס האָט געהאַלטן, אַז יעדער קער און װענד פֿון מענטשן איז אָפּהענגיק פֿון אַ בײזן גאָט. ער, דער אײבערשטער זיצט אױף זײַן כּיסא־הכּבֿוד און היט אָפּ צי אַ ייִד שנײַדט די נעגל בסירוגין צי נישט. אונדזערע פֿרײַדענקער קעמפֿן נאָך אַלץ מיט דעם משגיח פֿון דער ישיבֿה, װאָס האָט ניט געלאָזן לײענען קײן טריף־פּסול, אָדער מיטן טאַטן װאָס האָט געפּאַטשט פֿאַרן טראָגן אין קעשענע אַ נאָזטיכעלע אום שבת. זײ פֿאַרשטײען נאָך אַלץ ניט אַז „פֿאַר אַ גאָר גרױסער און װאָגיקער צאָל מאָדערנע מענטשן, איז רעליגיע קודם־כּל אַ באַדײַטונגספֿולער סאָציאַלער און עטישער פֿענאָמען, װאָס שטעלט מיט זיך פֿאָר דעם היסטאָרישן אױסדרוק פֿונעם װעלטבאַנעם פֿון אַ באַשטימטער גרופּע“ (ד"ר ש. מאַרגאָשעס). פֿאַראַן אַנדערע, װי למשל פּראָפֿ׳ יוליוס גוטמאַן, װאָס האַלטן, אַז ייִדישקײט האָט אין זיך אַ װעלט־אידײע, אַן אײגנאַרטיקע װעלט־אידײע, װאָס איז פֿאַר דעם מאָדערנעם מענטשן פֿון גרױס װיכטיקײט, הן אין דער באַציִונג צו גאָט הן אין דער באַציִונג צו דער מענטשהײט.
די ייִדישיסטישע שולן דאַרפֿן װערן בתּי־מדרשים. פֿאַר די סעקולאַריסטן, װאָס גנבֿענען זיך אַרײַן אין בית־מדרש, װעט שטײן אַן אָפֿענע טיר. עס װעט אױך זײַן אַ באַרעכטיקונג פֿאַר די רעליגיעזע לימודים פֿון דער שולפּראָגראַם. עס װעט ניט זײַן קײן בר־מיצװה לשם אַרײַנקריגן ייִנגלעך, עס װעט זײַן אַ בר־מיצװה, װאָס דער צערעמאָניאַל, צום װײניקסטנס, װעט דורכגעפֿירט װערן אין שול גופֿא. אַן עונג־שבת װעט ניט זײַן גלאַט אַן אַבסטראַקטע צערעמאָניע ניט צוגעבונדן צו אַ קאָנקרעטן שבת, נאָר ער װעט זײַן צוגעבונדן, פֿאַר די װאָס װילן בײַזײַן אַ קבלת־שבת.
נאָך אַ װיכטיקע ענדערונג װעט אַרײַנברענגען דאָס פֿאַרװאַנדלען די שולן אין בתּי־מדרשים. ייִדישקײט װעט בײַ די סעקולאַריסטן אױפֿהערן צו װערן אַ מוזײ־ייִדישקײט. ס׳איז ממש קאָמיש צו זען װי אונדזערער אַ ייִד, שטײט שבת אָן אַ היטל און רױכערט, פֿאַרשטײט זיך אַ גלאַט ראַזירטער, און רעדט מיט פֿאַראַכטונג און מיט כּעס װעגן די גאַנצע רעפֿאָרמער און האַלבע רעפֿאָרמער – די קאָנסערװאַטיװע; פֿאַר אים איז עס אַ פֿאַרװאַסערדיקטע ייִדישקײט. באשר־בכן זײ פֿירן זיך ניט אױף װי שטרענגע אָרטאָדאָקסן – עס איז ניט קײן קאָפּיע פֿון דער בית־מדרש־הנהגה פֿון דער קלײן־שטעטלדיקער ייִדישקײט.
דער טענות־האָבער אַלײן היט גאָרניט ניט אָפּ... בײַ אים איז רעליגיע אין יעטװעדער פֿאָרעם – טריף. אלא װאָס? אַ מאָל פֿאַרבענקט זיך אים נאָך זײַנע יונגע יאָרן און טעג. יעמאָלט װיל ער דװקא אַ ייִדישקײט װי ער האָט געזען אין זײַן קינדהײט. בײַ אים איז די ייִדישקײט ניט קײן לעבעדיק װעזן, װאָס אױף אים איז חל דאָס געזעץ פֿון עװאָלוציע. בײַ אים איז ייִדישקײט אַ מוזײשטיק. װען די סעקולאַריסטן װעלן אָנהײבן אָנפֿירן בתּי־מדרשים און עס װעט בײַ זײ אױפֿקומען די פֿראַגע פֿון טאָג־טעגלעכער פּראַקטישקײט פֿון ייִדישער רעליגיע, װעלן זײ ניט זײַן אַזױ צוריקגעשטאַנען און מורא האָבן פֿאַר יעדן שינוי. די דאָזיקע סעקולאַריסטן, װאָס גיסן פּעך און שװעבל אױף װעלכער עס איז ענדערונג אין ייִדישקײט און אַלײן היטן זײ גאָרניט ניט אָפּ, פֿאַרשטײען ניט, אַז ייִדישקײט איז די שטרעבונג צו שלמות, װאָס קומט גאָר ניט אָן גרינג. ייִדן זײַנען געקומען צו דער פּרושימשער קאָנקרעטיזאַציע פֿון די נבֿיאים דורך עינויים, פּײַן, זעלישע מאַטערנישן און ראַנגלענישן. נעמען פֿון גרײטן, צי פֿון אַלט ייִדישקײט, צי פֿון די נײַע שטראָמען, קאָן מען ניט. מען דאַרף אַלײן אױף זיך אָנמעסטן יעדן שינוי, יעדן איבערבײַט.
אָט די דאָזיקע בתּי־מדרשים, אָט די דאָזיקע קהילות װאָלט איך גערופֿן דװקא מיט אַ העברעיִשן נאָמען, װי עס האָט זיך אַלע מאָל געפֿירט בײַ ייִדן, „אַנשי־ייִדיש“, אָדער „אַנשי־ייִדישקײט“. די צענטראַלע אָרגאַניזאַציע װאָלט איך אַ נאָמען געגעבן „װעד הקהילות של אַנשי־ייִדישקײט“. די דאָזיקע קהילות װאָלטן געקענט װערן די הײם פֿון ייִדיש און ייִדישיסטן. ניט נאָר ייִדישע שולן װאָלטן געװען אַרום די בתּי־מדרשים פֿון אַנשי־ייִדישקײט, נאָר אין יעדן בנין װאָלט געװען אַ ביבליאָטעק. עס װאָלט געװאָרן די הײם פֿון לערן־חבֿרות, לײענקרײַזן, און די גאַנצע ייִדישיסטישע קולטור־טעטיקײט פֿון אַ געגנט װאָלט דאָרטן אָנגעפֿירט געװאָרן. אַלע קאַמפּײנען – פֿאַרן ייִדישן קולטור־קאָנגרעס, פֿאַר דעם ייִװאָ, פֿאַרן ייִדישן װערטערבוך, דעם חודש פֿאַרן ייִדישן בוך, די געלטזאַמלונגען פֿאַר מדינת־ישׂראל, די פּיאָנערן פֿרױען, די הדסה – אַלץ װאָלט דאָרטן געװען.
היסטאָריש גענומען איז קײן מאָל ניט געװען בײַ ייִדן קײן קהילה־לעבן אָן די צװײ אינסטיטוציעס: בית־המדרש און בית־עולם. קרקע האָבן די סעקולאַריסטן אָנגענומען, דעם בית־מדרש ניט.
אין אַזאַ צענטער, װאָס װאָלט אַרום זיך אַרומגעקליבן אַלע ייִדישיסטישע ייִדן, װאָלט מען ניט געהאַט קײן חדר־שול – אַ שול מיט אײן לערער. מען װאָלט געקענט דאָרטן האָבן אי אַ טאָגשול, אי אַ נאָכמיטאָג־שול, אי אַ זונטאָגשול, און אַפֿילו אַ רעגיאָנעלע מיטלשול. ייִדישיזם װאָלט געװאָרן אַ טײל פֿון כּנסת־ישׂראל. איצט איז עס אַ שטראָמעלע, װאָס לױפֿט אין אַ זײַט און פֿאַלט ניט אַרײַן אין גרױסן ים פֿון ייִדישקײט.
איך װײס די שװעריקײטן. מיר זײַנען אָרעם אין כּוחות. ניט נאָר האָבן מיר ניט קײן ייִדישיסטישע אינטעליגענץ, װאָס איז מסוגל אָנצופֿירן מיט אַזעלכע בתּי־מדרשים־צענטערס, נאָר מיר האָבן גאָר װײניק לערער. די לערער מיט גרױס ייִדישן װיסן װערן עלטער. די נײַע לערערס קאָנען װײניק און זײַנען װײניק אין צאָל. בײַ אונדז איז איצט אַ יש אַ געהילף־לערער אָדער ־לערערין אָדער גאַנצער לערער, װאָס איז אַ גראַדואַנט פֿון אײנער פֿון די װעלטלעכע מיטלשולן. מיר האָבן שױן דערלעבט אַ צײַט אַז דער „פּרינסיפּאַל“ פֿון אַ ייִדישיסטישער זונטאָגשול, קאָן ניט שרײַבן און לײענען קײן ייִדיש, קאָן ניט רײדן קײן ייִדיש נאָר ער פֿאַרשטײט ייִדיש.
מיר יאָגן זיך נאָך פּאָזיציעס. מיר כאַפּן אַ לערער, װעלכן עס איז לערער, און אַ לאָקאַל, װעלכן עס איז לאָקאַל, און מיר עפֿענען אַ שול, װעלכע עס איז שול, אין די נײַע געגנטן, װוּ אונדזער יוגנט האָט זיך אַריבערגעקליבן. װען עס געלינגט אונדז דאָרטן צו עפֿענען אַ דרײַטאָגיקע שול, זײַנען מיר אין זיבעטן הימל. בײַ אונדז איז אױך רעכט אַ שול אין די צימערן פֿון אַ פּאָבליק־סקול, װוּ עס איז אוממעגלעך אָנצופֿירן די אַרבעט אַפֿילו אױף אונדזער אַלטן שניט. בײַ אונדז איז אױך רעכט אַ זונטאָגשול. מישטײנס געזאָגט װאָס פֿאַר אַ װירקונג אונדזער ייִדישיזם קאָן דאָרטן האָבן. װאָס פֿאַר אַ פֿאַרמעסט איז עס מיט די נײַע רײַכע גוט אױסגעשטעלטע צענטערס, װאָס װערן אָנגעפֿירט פֿון געשולטע פֿונקציאָנערן?
מיר דאַרפֿן דערפֿאַר איצט רעאָרגאַניזירן אונדזערע שולן און אױסנוצן דערװײַל אױפֿן בעסטן אופֿן אונדזערע אָרעמע כּוחות. מיר דאַרפֿן אױפֿגעבן די קלײנע שולכלעך אין די קראָמען, אין די קעלערן, אין די אײבערשטיבלעך, אין די פּאָבליק־סקולס, װאָס פֿאַרשלינגען אַ שלל מיט געלט און כּוחות. מיר דאַרפֿן גרינדן עטלעכע, אױב נײטיק טאַקע געצײלטע מוסטער־קהילה־שולן „אַנשי־ייִדישקײט“ װי עס איז פֿריִער אָנגעצײכנט געװאָרן. אין די געצײלטע אינסטיטוציעס װעלן מיר אָנשטעלן די בעסטע לערערס אונדזערע, די לערערס מיט די גרױסע ייִדישע ידיעות. די טיף אײַנגעװאָרצלטע ייִדן. עס טאָרן מער ניט זײַן בײַ אונדז קײן שולן חדרים, שולן מיט אײן לערער. די דאָזיקע לערער װעלן קאָנען אָנהײבן אײַנפֿירן אַ פּלאַנירטע, גרױסע קולטור־אַרבעט אין די ראַמען פֿון אמונה־ייִדישקײט.
יאָ, ס׳איז אַ געװאַגטער פּלאַן. עס איז אַ נײַער װעג, אַ טאָטאַלער איבערבראָך מיט אונדזערע אַלטע געװױנהײטן. אָבער מיר רופֿן זיך דאָך ראַדיקאַלן, מיר זײַנען דאָך די װאָס האָבן זיך ניט אָפּגעשראָקן איבערצוברעכן מיט דעם אַלטן לעבן. איז פֿאַר װאָס זיך שרעקן פֿאַר אַ שינוי?
לאָמיר זיך אױפֿהערן צו נאַרן. די ייִדישיסטישע שולן איצט גײען ניט אונטער, נאָר זײ צעפֿאַלן זיך. אַלץ װאָס ס׳איז איצט אונדז געבליבן איז די שאָלעכץ פֿון אָרגאַניזאַציע. דער תּוך פֿעלט. מיר האָבן נאָך שיריים פֿון אַ ייִדישיסטישן עולם. לאָמיר ניט פֿאַרשפּילן דאָס װאָס עס איז אונדז געבליבן. װאָלטן מיר אָנגעהױבן אַ רעאָרגאַניזאַציע פֿון אונדזער ייִדישיסטישן שולװעזן מיט אַ פֿינף און צװאַנציק יאָר צוריק, אָדער אַפֿילו מיט פֿופֿצן יאָר צוריק, װאָלטן מיר איצט פֿאַרמאָגט אַ טיף ייִדישיסטישע באַװעגונג און אַ שײנעם פֿאָלקסלעבן. איצט איז נאָך אױך ניט צו שפּעט. אָבער די שאָטנס װערן לענגער און לענגער. לאָמיר עס געדענקען.