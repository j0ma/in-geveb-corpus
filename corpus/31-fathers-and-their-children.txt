פֿאָררעדע
דער בוך איז געשריבן געוואָרן פֿאַר די פֿרויען און געווידמעט צו די פֿרויען, אַלס אַ מאָנומענט צו די גרעסטע וועלט־מאַרטירער, וועלכע גיבן אַװעק זײער גאַנץ לעבן פֿאַר דער מענטשהייט, און עס ווערט לײַדער זײער, זײער ווײניק אָנערקענט.
אָבער מײַן ערנסטער וווּנטש איז, אַז מענער זאָלן דעם בוך לעזן; איך און איר, און יעדער פֿאַרהײראַטער מאַן דאַרף דורכבלעטערן דעם בוך אַמווייניקסטן איין מאָל אין וואָך. דער בוך איז אַ ריכטיקער שפּיגל, וואָס צײַגט אונדז, מענער, ווי מיר זעען אויס.
ווען איר וועט אַ מאָל אין אַ פֿרײַען אָוונט דורכלעזן אַ פּאָר קאַפּיטלען פֿון דעם בוך, און וועט אויפֿהייבן אײַערע אױגן און אַ קוק טאָן װי אײַער פֿרױס האָר פֿאַנגען אָן גרױ צו ווערן און אױף איר געזיכט צײַגן זיך קנײטשן, דאַן וועט איר ערשט באַגרײַפֿן וויפֿל געדולד און וויפֿל לײַדן און מאַטערניש אײַער מלאך האָט אַריבערגעטראָגן; איר וועט דאַמאָלס, האָף איך, אַװעקלײגן דעם בוך, אויפֿשטיין פֿון אײַער טשער, און וועט צוגיין אויף די שפּיץ פֿינגער צום טשער וווּ זי זיצט און אַ ליבלעכער האַרציקער קוש וועט אָפּקלינגען איבערן צימער, מיט אַ געפֿיל ווי איר וואָלט ערשט נעכטן געהייראַט.
איר דאַרפֿט איר דאַן אַ וואָרט ניט זאָגן. די טרערן װעלן זיך איר גלײַך שטעלן אין די אויגן, און זי וועט וויסן, איר האַרץ וועט פֿילן, אַז איר ווערט אַ בעסערער מאַן.
-דער פֿאַרפֿאַסער
די טאַטעס און די קינדער
ווען מיר קוקן זיך צו צום ייִדישן פֿאַמיליע־לעבן אין אַמעריקע זעען מיר אַ מערקווירדיקע זאַך. מיר זעען אַז די דערציִונג פֿון קינדער ווערט דאָ אין גאַנצן אַרויפֿגעוואָרפֿן אויף דער מוטער, זי זאָל זיך פֿאַרדרייען איר קאָפּ, ווערנד דעם פֿאָטערס אײַנפֿלוס אויף די קינדער ווערט אין גאַנצן פֿאַרנאַכלעסיקט. 
דער רעזולטאַט איז אַ טרויעריקער, ווײַל אַממערסטן ווילן די קינדער ניט פֿאָלגן זייערע מאַמעס, און די מאַמעס האָבן שרעקלעכע ערגערניש, מוזן זיך אויסעסן די גאַל בײַ יעדער קלייניקייט, און נאַכער ווען עס קומט אַ צײַט אַז די פֿאָטערס דערזעען, אַז זייערע קינדער זײַנען ניט ווי עס דאַרף צו זײַן, האָבן זיי נאָך טענות צו דער מאַמע. די מאַמע איז שולדיק אין אַלץ. זי האָט זיי אַזוי געלערנט.
דער דורכשניטלעכער ייִד אין אַמעריקע וויל גאָר ניט באַגרײַפֿן די גרויסע פֿאַראַנטוואָרטלעכקייט פֿון אַ פֿאָטער. ער דענקט אַז ער טוט זײַן פֿולע פֿליכט, דערמיט וואָס ער אַרבעט מיטן ביטערן שווייס צו באַזאָרגן זײַנע קינדער מיט אַ היים און מיט ברויט. ווען ער איז בעסער אָפּ און ספּענדט אויף זײַנע קינדער מער געלט, איז ער דאָך אַוודאי אַ פֿײַנער טאַטע, דענקט ער, און דאָס איבעריקע איז ניט זײַן עסק, זאָל זיך די מאַמע טאָן וואָס זי וויל, ער האָט קיין צײַט ניט זיך אָפּצוגעבן מיט דער דערציִונג פֿון זײַנע קינדער. ער האָט בילכערע זאַכן, ער איז אַ פֿאַרנומענער מענטש!
נעמט אירגנד וועלכן מאַנופֿעקטשורער אָדער ביזנעסמאַן און איר וועט זען אַז ער איז אַ סך מער באַקאַנט מיט זײַנע אָפֿיסבויס ווי מיט זײַנע אייגענע זין. ער איז אַ סך מער היימיש און ווײסט מער אַלע אינערלעכע אָנגעלעגנהייטן פֿון זײַנע בוקקיפּערס ווי פֿון זײַנע אייגענע טעכטער. 
ער נעמט זיך קיין מאָל ניט די צײַט צו פֿאָרן אָדער זיך אַוועקצוזעצן מיט זיי אויף אַ האַלבער שטונדע און האָבן מיט זיי אַן ערנסטן און אַ לאַנגן געשפּרעך וועגן וויכטיקע זאַכן פֿון לעבן. ער זעצט זיך קיין מאָל ניט אַוועק מיט זײַנע טעכטער זיי דערקלערן אין אַ האַרץ־צו־האַרץ־געשפּרעך וואָס ער דערוואַרט פֿון זיי, וואָס זיי זאָלן טאָן, ווי זיי זאָלן זיך אויפֿפֿירן, וואָס פֿאַר אַ וועג עס איז בעסער און וואָס פֿאַר אַ וועג עס וועט זיך אויסלאָזן שלעכט פֿאַר זיי. ווערנד מיט די מיידלעך וואָס אַרבעטן בײַ אים אין אָפֿיס וועט ער עס יאָ טאָן, און וועט זיי צו יעדער צײַט געבן די בעסטע און די פֿרײַנדלעכסטע עצות, ווי זיי זאָלן זיך אויפֿפֿירן אין לעבן. 
דאָס זעלבע נעמט דער מאַן מער אינטערעס אין זײַן אָפֿיסבוי ווי אין זײַן אייגענעם זון, ער וועט קיין מאָל זיך ניט אַוועקזעצן מיט זײַן זון אין אַ קאָנפֿידענשל געשפּרעך, אים זאָגן: זון מײַנער, דאָס זאָלסטו יאָ טאָן, דאָס זאָלסטו ניט טאָן, אאַז"וו – אַלץ וואָס ער ווייסט איז, אַז ווען דער מוטער דערגייט עפּעס אַ מאָל צום האַרצן און זי מאַכט אַ קאָמפּליינט אויף אַ קינד, שרײַט ער זיך גוט אָן אויפֿן קינד, אָדער אויפֿן קינד מיט דער מוטער צוזאַמען, און דערמיט ענדיקט זיך די טראַגיקאָמעדיע. 
די גאַנצע צוקונפֿט פֿון די קינדער איז דעריבער אָפּהענגיק דאָ נאָר אין מוטערס. דער פֿאָטער נעמט פֿון זיך אַראָפּ דעם גרויסן שווערן יאָך און וואַרפֿט אים אַרױף אױף דער מוטער. די אידעע פֿון די קינדער איבער זייער פֿאָטער, איז אַז אַ טאַטע איז עפּעס ענלעך צו אַ קעש־רעדזשיסטער, וווּ אַנדערע וואַרפֿן אַרײַן געלט און זיי און די מאַמע נעמען עס אַרויס, דאָס אַלץ. קיין שום אײַנפֿלוס האָט ער ניט אויף זיי, ער איז צו זיי פֿרעמד, ריכטיק ווי ער וואָלט זײַן דער שכן פֿון נעקסט־דאָר. די גאַנצע דערציִונג ליגט אין די הענט פֿון דער מוטער. זי באַשליסט ניט בלויז וואָס פֿאַר אַ שפּײַז דאָס קינד דאַרף האָבן אין וויגעלע, נאָר אויך די גאַנצע קאַריערע פֿון דעם קינדס לעבן. זי דרעסט די קינדער ווי זי וויל. זי באַשליסט אין וואָס פֿאַר סקולס זיי זאָלן גיין, וואָס פֿאַר פֿרײַנד זיי האָבן, מיט וועמען זיי זאָלן יאָ גיין און מיט וועמען ניט. די אַלע וויכטיקע פֿראַגעס מוזן פֿון דער מוטער אַליין געסעטלט ווערן, ווײַל דער פֿאָטער וויל פֿון קיין זאַך ניט וויסן, ער איז מיט אַלץ צופֿרידן און ער מאַכט ניט דעם מינדסטן פּראָטעסט, אויסער ווען די בילס זײַנען צו גרויס, אָדער ווען אַ זאַך לאָזט זיך אויס שלעכט. דאַן ווערט ער מיט אַ מאָל אַ נבֿיא און זאָגט, אַז ער האָט פֿריִער געוווּסט, אַז אַזוי וועט זיך אויסלאָזן, ווײַל דאָרט וווּ אַ ייִדענע מישט זיך קען קיין גוטס ניט אַרויסקומען. 
ער וויל גאָר ניט נעמען אין אָנבאַטראַכט אַז דאָס איז זײַן אייגענע שולד. ער וויל גאָר ניט וויסן, אַז די פֿרוי האָט צו פֿיל זאַכן צו פֿאַרזאָרגן אום צו מאַכן אַז די היים זאָל ווערט זײַן צו טראָגן דעם נאָמען „היים“, ער וויל גאָר ניט אַ טראַכט טאָן, אַז אַ פֿאָטער קען האָבן מער אײַנפֿלוס אויף קינדער ווי אַ מוטער, און אַז דער הויפּט־שולדיקער איז ער אַליין וואָס האָט זײַן אײַנפֿלוס פֿאַרנאַכלעסיקט.
עס איז דעריבער גאָר קיין וווּנדער ניט וואָס מאַסן קינדער פֿירן זיך אױף ניט ווי עס דאַרף צו זײַן, און ווערן רויִנירטע מענטשן פֿאַר זײער גאַנצן לעבן. די פֿאָטערס, אַממערסטן די וואָס זײַנען מער אָדער ווייניקער בעסער אָפּ – די גרעסערע און קלענערע ביזנעסלײַט, וועלכע רעכענען אַלץ אױף דאָלאַרס און סענטן, ווען זיי קוקן זיך אַם ענדע אַרום, און זעען וואָס פֿון זייערע קינדער איז געוואָרן, טראַכטן זיי זיך אַז קינדער איז די ערגסטע אינוועסטמענט אױף וועלכע זײ האָבן אַװעקגעלייגט אַזוי פֿיל אַרבעט זייער גאַנצן לעבן. אָבער אַנשטאָט זיי זאָלן האָבן טענות צו די קינדער, דאַרפֿן גאָר די קינדער האָבן טענות צו זיי.
ווען קינדער זײַנען יונג מוזן זיי האָבן אַ לערער, אַ וועגווײַזער. עס זײַנען דאָ זאַכן צו וועלכע די מאַמע קען אַטענדן. צו האַלטן די קינדער ריין, ציכטיק, צו היטן זײער געזונט, דאָס איז דער מאַמעס אַרבעט און דאָס אַליין איז גאַנץ גענוג פֿאַר דער מוטער. ווען עס קומט אָבער צו פֿאַרזאָרגן די צוקונפֿט פֿון די קינדער, זיי פֿאָרצובאַרײטן צום אַרױסקומען אין דער וועלט אַלס מענטשן, אַלס סאָלדאַטן אין דעם גרויסן קאַמף פֿון לעבן, ווען עס קומט צו דער פֿראַגע פֿון „פּריפּערעדנעס“ – דאָס איז שוין דעם פֿאָטערס פֿליכט צו דערפֿילן, דאָ דאַרף דער פֿאָטער שטיין אויף דער וואַך און היטן זײַנע קינדער מיט טויזנט אויגן. אַזוי ווי ער גיט אַוועק פֿאַר זײַנע ביזנעס אַכט שטונדן אין טאָג אָדער מער, אַזוי מוז ער אַמווייניקסטן אַ שטונדע יעדן טאָג אַטענדן צו די ביזנעס פֿון זיך באַקענען מיט זײַנע קינדער, רעדן מיט זיי, און אין אינטימע פֿרײַנדלעכע געשפּרעכן זיי אויפֿמערקזאַם מאַכן אויף זײַן אידעאַל וואָס ער זוכט צו געפֿינען אין זײַנע קינדער.
די דאָזיקע שטונדן איז גראַדע די בעסטע אינוועסטמענט וואָס אַ מענטש קען מאַכן אין לעבן. ווײַל ווען אײַערע קינדער וואַקסן אויס גרויסע פֿײַנע מענטשן, איז דאָס די בעסטע אינשורנס צו אײַערע עלטערע יאָרן. עס גיט ניט קיין בעסערע באַלזאַם און קיין בעסערע טרײסט צו אַלטע טאַטע־מאַמע ווי פֿײַנע אָנשטענדיקע קינדער.
יעדער מענטש בעט ער זאָל אַלט ווערן. אָבער ווען די אַלטע יאָרן קומען – ווען מען האַלט בײַם „עלינו“ פֿון לעבן, ווען מען פֿאָרט שוין פֿונעם יריד, ווען מען הייבט אָן פֿילן שוואַך און מיד פֿונעם לעבנס טאַראַראַם, דערזעט מען דאַן אַז מען איז זײער עלנט און איינזאַם. אַלע אײַערע פֿרײַנד פֿאַרלאָזן אײַך, קיינער האָט קיין חשק ניט צו פֿאַרברענגען דאָרט וווּ דער מלאך־המוות ווערט דערוואַרט יעדע מינוט, און אַן אימהדיקער עלנט רינגלט אײַך אַרום פֿון אַלע זײַטן, דער שאָטן פֿון טויט איז שרעקלעך שוואַרץ און מאַכט שוואַרץ און פֿינצטער די גאַנצע וועלט אַרום אײַך, און די איינציקע ליכטיק וואַרעמע שטראַלן וואָס בלײַבן דאַן עטוואָס צו דערוואַרעמען אײַער נשמה און צו באַלײַכטן די טיפֿע פֿינצטערניש אַרום אײַך, זײַנען פֿײַנע, גוטע, אָנשטענדיקע קינדער. איר זײַט געשטאַנען בײַ זייער געבורט און זיי פֿאַרלאָזן אײַך ניט ביז אײַער יציאת־נשמה.
און קיין בעסערע אינוועסטמענט קען דעריבער אַ פֿאָטער ניט מאַכן ווי אָפּצוגעבן יעדן טאָג אַ שטונדע, זיך נעענטער צו באַקענען מיט זײַנע קינדער און זיי געבן גוטע פֿאָטערלעכע ליבע און געטרײַע עצות, ווי זיך אויפֿצופֿירן אין לעבן.
