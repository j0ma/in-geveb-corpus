מ׳האָט זיך אומגעקוקט אױף דעם, װאָס אַכציק פּראָצענט פֿון די כאָלערע־קרבנות זײַנען געװען פֿון װײַבלעכן מין, און עלטערע פֿרומע װײַבער האָבן אָנגעהױבן נאָכצוזוכן צװישן װײַבער װײַבערשע זינד. צװישן זיך, בסוד־סודות, האָט מען אָנגעהױבן נאָכצופֿאָרשן און נאָכצושפּירן, װער פֿון די װײַבער ס׳היט נישט אָפּ, װי ס׳געהער צו זײַן, די טבֿילה. הודיע־לאה, די בעדערקע און טוקערין, האָט אָפּגעגעבן די װײַבער אַ באַריכט פֿון יעדער אײנציקער װײַבל און ייִדענע, פֿון גאָר דער ייִנגסטער, װאָס האָט ערשט אָנגעהױבן צו גײן, ביז דער עלטסטער, װאָס האָט זיך שױן געקליבן אױפֿהערן צו גײן... און אַז אַלץ האָט זיך אַרױסגעװיזן צו זײַן כּשר־וישר, האָט מען געזוכט אַנדערע חטאָים, האַרבערע. אפֿשר, װער װײסט? אפֿשר אַן אשת־איש?...נײן, די פֿרומע, גאָטספֿאָרכטיקע װײַבער האָבן גאָר מורא געהאַט אַפֿילו צו טראַכטן װעגן אַזעלכעס אױף ייִדישע טעכטער. אָבער אומזיסט איז עס דאָך פֿאָרט נישט, װאָס דער גאַנצער צאָרן האָט זיך אױסגעגאָסן אױף דעם װײַבלעכן מין. האָט מען אָנגעהױבן צו זוכן קלענערע זינד, װײַל ס׳איז נישט קײן מוז, אַז ס׳זאָלן דװקא זײַן אַזעלכע שװערע חטאָים. גאָט דער לעבעדיקער קאָן דערצאָרנט װערן פֿאַר קלענערע זינד אױך, און קלענערע זינד קאָנען דאָך יאָ זײַן.
	לאה פּאַנטאָפֿעלס האָט זיך דערצו אַ נעם געטאָן. זי איז זיכער געװען, אַז װען זי װעט זוכן, װעט זי עפּעס געפֿינען ערגעץ װוּ אײנע, װאָס טוט עפּעס קעגן גאָט און קעגן זײַן הײליקן געבאָט און קעגן די הײליקע ספֿרים. און זי האָט אָנגעהױבן מדקדק צו זײַן אין די פּאַרוקן אױף די װײַבערשע קעפּ. זי האָט אַזױ לאַנג בודק געװען, ביז זי האָט בײַ אײנער אַ יונגער װײַבל אױסגעפֿונען, אַז איר פּאַרוקל איז נישט מער װי אױף אָפּצונאַרן, מען זאָל נאָר מײנען, אַז זי טראָגט אַ פּאַרוקל, אין אמתן האָט זי אירע אײגענע האָר געטראָגן, האָט אירע אײגענע האָר צונױפֿגעקעמט און צונױפֿגעמישט מיט די פֿרעמדע אַזױ קונציק, אַז װער ס׳האָט נישט געװוּסט, אַז זי טראָגט די אײגענע האָר, האָט געמײנט, אַז ס׳איז אַ פּאַרוק, און אַ מענטש פֿון אַ פֿרעמד שטעטל, װאָס האָט זי נישט געקענט און נישט געװוּסט, אַז זי טראָגט אַ פּאַרוק, האָט געקאָנט מײנען, אַז זי טראָגט אײגענע האָר. אָט צו דער בחורטע האָט זיך עס „לעטאָטשקע“ צוגעכאַפּט, האָט אין איר אַזױ פֿיל אַרײַנגערעדט און אַרײַנגעמוסרט, אַז דאָס שטאַרבן װײַבער, מײדלעך און קינדער איבער איר, אַז דאָס װײַבעלע, נעבעך, האָט זיך געלאָזט אָפּשערן די האָר ביזן שאַרבן, טאַקע פֿון איר אַלײן, פֿון לעטאָטשקען, און זי, לעטע, לעטאָטשקע, לאה פּאַנטאָפֿעלס, האָט זיך נצחונדיק מיטן זשמוט האָר איבערן מאַרק געטראָגן און געליאַרעמט, און געקװאָלן פֿון גרױס נחת, און איז געװען אַזױ גליקלעך, װי זי װאָלט עפּעס אַ גרױסע מכשפֿה מנצח געװען, װי זי װאָלט בײַ יענער, בײַ דער מכשפֿה, דעם גאַנצן כּוח־הטומאה מיט די האָר אַװעקגענומען, און זי האָט שױן אַלעמען פֿאַרזיכערט, אַז פֿון איצט אָן און װײַטער װעט שױן קומען אַ סוף צו דער מגפֿה.
	בכלל האָט יעדער אײנער עפּעס געטאָן. ס׳האָט יעדערער געטאָן, װאָס אים איז אין קריטישן מאָמענט אײַנגעפֿאַלן: װער ס׳האָט אױף זיך גענומען צו זאָגן אַלע זײַנע יאָרן נאָכן דאַװנען עטלעכע קאַפּיטלעך תּהילים, אַן אַנדערער האָט זיך אונטערגענומען צו פֿאַסטן מאָנטיק און דאָנערשטיק, נאָך אַן אַנדערער איז געלאָפֿן קבֿרים רײַסן און װער ס׳איז אַרײַנגעפֿאַלן אין אָרון־קודש. אָט די אַלע נדרים און תּהילים זאָגן, און די תּעניתים, דאָס לױפֿן אױף קבֿרים און דאָס פֿאַלן אין אָרון־קודש אַרײַן האָבן אױף זיך גענומען און געטאָן די אָרעמע. פֿאַרמעגלעכע און רײַכע האָבן זיך געפּרוּװט אױסקױפֿן מיט צדקה. אײנע אַ גבֿירטע, װאָס בײַ איר איז אײַנגעפֿאַלן אַן אײן־אײנציקע טאָכטער, האָט געהײסן אױסמעסטן דעם בית־עולם־פּאַרקאַן אין זײַן גאַנצער לענג און ברײט, און אַזױ פֿיל, װיפֿל דער בית־עולם האָט געהאַלטן, האָט זי געהײסן לײַװנט אָפּמעסטן און עס צעטײלט צװישן אָרעמע־לײַט, און זי האָט טאַקע אַרױסגעריסן פֿון מלאך־המװתעס הענט די בת־יחידה אירע... זי, אָט די גבֿירטע, האָט לכתּחילה אָנגעהױבן פֿון קלײנע נדרים, פֿון פֿונטן ליכט אין שול, פֿון אַ מענטעלע אױף אַ ספֿר־תּורה און פֿון אַ פּרוכת אױפֿן אָרון־קודש; אַזױ געטריבן אַלץ װײַטער און װײַטער, ביז זי האָט „אים“ פֿון איר בת־יחידה פֿאַרטריבן. נישט אַלע האָבן, אָבער, אַזעלכע נדרים געקאָנט געבן. געװען אַזעלכע אָרעמע־לײַט, װאָס האָבן נישט פֿאַרמאָגט אַפֿילו אױף אײן ליכט מנדר צו זײַן. זײ האָבן, אַחוץ װײנען און שרײַען, גאָרנישט געקאָנט טאָן פֿאַר דעם חולה־מסוכּן, און דערפֿאַר טאַקע האָבן די געמײנע לײַט געטראָגן פֿאַרביטערטע הערצער אַנטקעגן די פֿאַרמעגלעכע און גבֿירים, װאָס האָבן געהאַט ברײטע מעגלעכקײטן זיך אױסצוקױפֿן פֿון משחיתעס הענט. מ׳האָט טאַקע באַשײַנפּערלעך געזען, אַז די צאָל קראַנקע און טױטע איז צװישן די אָרעמע געװען פֿיל גרעסער, און די אָרעמע־לײַט זײַנען זיכער געװען, אַז אין זכות פֿון די נדרים און צדקה, װאָס יענע טײלן, װערן זײ ניצול פֿון טױט.
	די פֿאַרמעגלעכע און רײַכע איז, אָבער, אױך נישט געװען װאָס מקנא צו זײַן. נישט גענוג, װאָס זײ האָבן באַדאַרפֿט געבן די לעבעדיקע קבצנים אױף ברױט, האָט מען נאָך געריסן פֿון זײ פֿאַר די טױטע אױף תּכריכים. על־פּי גבֿירישן שׂכל האָבן די קבצנים געמעגט נישט אַזױ אײַנלײגן די װעלט דװקא צו באַגראָבן די מתים זײערע אין תּכריכים, װאָס מ׳האָט נאָך אַלע מגפֿה־געזעצן נישט געטאָרט; אין דער צײַט נאָך, װען מ׳האָט עס אַלײן נישט פֿאַרמאָגט און געדאַרפֿט אָנקומען נאָך קיצבֿה. ס׳איז, דאַכט זיך, אַ גרעסערער פּחיתת־הכּבֿוד פֿאַרן מת באַגראָבן צו װערן אין פֿרעמדע תּכריכים, אײדער אָן תּכריכים. ס׳האָבן אײניקע פֿון די גאָר פֿאַרמעגלעכע אָנגעהױבן צו טראַכטן װעגן מאַכן פּליטה פֿון שטעטל, אַנטלױפֿן פֿון די אָרעמע־לײַט, װאָס האָבן זיך געמערט פֿון טאָג צו טאָג, און אײנצײַטיק געטראַכט צו אַנטלױפֿן פֿון דער מגפֿה, װעלכע האָט זיך פֿון טאָג צו טאָג געשטאַרקט און זיך אַלץ ברײטער, ברײטער איבערן שטעטל צעשפּרײט.
	די צאָל קדישים איז געװאַקסן. ס׳האָבן געזאָגט קדיש עלטערע און אַלטע ייִדן, בחורים, ייִנגלעך און דרײַ־פֿיר־יאָריקע קינדער, װאָס האָבן נאָך אַפֿילו רײדן נישט געקאָנט. אַזױ װי די בעקלעך זײַנען אָט די פּיצלעך קדישים געשטאַנען אױסגעשטעלט אױף די בענק און נאָכגעזאָגט װאָרט בײַ װאָרט, װאָס די טאַטעס האָבן מיט זײ נאָך די מאַמעס געזאָגט. און װען די גרעסערע און גרױסע קדישים האָבן שױן געהאַט זײער קדיש אָפּגעזאָגט, האָבן נאָך לאַנג די פּיצלעך ייִנגלעך געמעקט:
	„אָמן, יהא שמיה רבא מבֿרך!“
	און ס׳איז געװען אַ שװײַגנדיקע שטילקײט אין שול. מ׳האָט שטיל געשװיגן און זיך אײַנגעהערט צו די װערטער, װאָס זײַנען געקומען פֿון די קינדערשע מײַלער, און מיט שװערװאָגיקער פֿרומקײט נאָכגעטראַכט יעדעס װאָרט, װי יעדעס װאָרט פֿאַר זיך װאָלט עפּעס דערצײלט פֿון קינדערשן עלנט און אײנזאַמקײט. מען האָט געקוקט די קינדער אין די מײַלער אַרײַן און ס׳האָבן געשװעבט אין די מוחות די יונגע, נישט לאַנג און נאָר װאָס פֿאַרשטאָרבענע מאַמעס. ס׳איז עפּעס געװען אַ געמיש פֿון טיף־פּײַנלעכן רחמנות סײַ צו די יונגע מאַמעס, װאָס האָבן אַזױ יונג דאָס לעבן פֿאַרלאָזט, און סײַ צו די פּיצלעך יתומים, װאָס זײ זײַנען אַזעלכע פּיצלעך יתומים געבליבן, און ס׳האָט יעדערער װי געמײנט אַ טובֿה צו טאָן אי די פֿאַרשטאָרבענע, אי די איבערגעבליבענע יתומימלעך, און יעדער אײנער האָט מיט האַרציקער פֿרומקײט אַ כאַפּ געטאָן זיך נאָכצוזאָגן:
„אָמן, יהא שמיה רבא!“
