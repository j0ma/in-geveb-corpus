אײן טאָכטער האָט געהאַט באַשע חיה־גיטעלעס, אײן אױג אין קאָפּ – דאָך האָט זי נעבעך זײער װײניק נחת פֿון איר געהאַט!…
אַז דער אַלטער האָט נאָך געלעבט, איז געװען ניט צו פֿאַרזינדיקן; חנהלען האָט גאָר ניט געפֿעלט – סײַ אַ קלײד, סײַ אַ שוך – אַלץ איז געװען, געלױבט און געדאַנקט זײַן נאָמען…
חנהלען האָט מען אױך גענומען אַ לערער צום לערנען – שױן אַזאַ װעלט, ברוך־השם, אַז מען מוז זײַן געבילדעט…
און אַ טײַערע קעפּעלע האָט חנהלע געהאַט, גאָר אַ מאַנצבילשע, און האָט זיך געלערנט, װאָס איז שײַכות, אָט טאַקע װי אַן עילױ… איר שרײַבן איז געװען אַ פּיקוח־נפֿש ממש, הײַנט איר לײענען, אַ קאַטאָװעס איר לײענען? אײנע אין אַ װעלט!…
הײַנט אַ פּאַרשױן איז געװען חנהלע, אָסור‏ אױב צו איר האָט מען געקענט גאָר געפֿינען אַ גלײַכן, װען מען זאָל כאָטש אױסזוכן די װעלט אין מיטן העלן טאָג מיט אַ ליכט אין האַנט!…
שװאַרצע אױגן װי אַ פּאָר פֿינקלדיקע בריליאַנטן, אַ פּנים ליכטיק, ניט אַרײַנצוקוקן, װי אין דער שײנער, ליכטיקער זון… אַ שמײכל – גאָלע חן… הײַנט אַ װוּקס? הױך און גלײַך, אַ יונג בײמעלע!…
דער טאַטע משה און די מאַמע באַשע האָבן ממש געקװאָלן פֿון זײער געראָטענער בת־יחידקע – זײער חנהלע, זײער געראָטענע טאָכטער, מיט איר שײנקײט, מיט איר חכמה, װעט געװיס קריגן אַ חתן, אַ זײַדענעם יונגן־מאַן…
דאָ איז אָבער חנהלע פּלוצעם געבליבן אַ ביטערע יתומה, נעבעך – איר טאַטע משה האָט אַװעקגעגעבן זײַן נשמה צו גאָט…
זי איז דאַן שױן געװען אַ זיבעצן־יאָריקע מײדל, בײַ לײַטן אַ כּלה אַ מױד.
און פֿאַרדאגהט האָט זיך באַשע: װינד און װײ איז איר, װאָס זאָל זי נעבעך איצט טאָן? קײן חיונה איז ניטאָ, חנהלע איז אַ דערװאַקסענע מױד – װאָס װעט זײַן? װאָס װעט זײַן?
און זי האָט זיך גענומען האַלטן עצות מיט חנהלען: חנהלע – טאָכטערקע, װאָס טוט מען?
– פֿאַל ניט אַראָפּ, מאַמינקע; לאָז מיך נאָר פֿאָרן קײן אַמעריקע, דאָרט װעל איך גאַנץ זײַן. װען אַזאַ שלאַק, װי יאַכנע שמערל־איצעס, האָט זיך דאָרט געפֿונען אַ באַשערטן – אַ גבֿיר, אַ גאַנצן פֿאַבריקאַנט, האָב איך גאָר ניט װאָס צו זאָרגן…
– חנהלע, טאָכטערקע, װאָס רעדסטו, אױ אַ װײטאָג איז מיר, סטײַטש, אין אַמעריקע? און װוּ װעל איך בלײַבן אױף מײַנע עלטערע יאָרן, מיט װעמען, אַ בראָך צו מיר?!
– איך װעל באַלד שיקן נאָך דיר פֿון דאָרטן…
און געװײנט האָט באַשע, שלאָגנדיק זיך מיט דער דעה, געװײנט ביטער… װי זאָל זי זיך צעשײדן‏ מיט חנהלען? װי אַזױ לאָזט מען אַזאַ יונגע קינד אַלײן אין אַזאַ ווײַטן דרך, אין אַ װעלט ערגעץ אונטער דער ערד… דאַרף פֿאָרן מיטן ים… און אַז דער אײבערשטער האָט שױן בשלום אַריבערגעבראַכט אַהין צו, װאָס װעט זײַן מיט איר דאָרטן?… קײן מאַמע, קײן טאַטע, קײן פֿרײַנט, קײן גואל… װײ איז צו איר, װײ איז צו איר מאַמעס האַרץ, װײ, װײ!…
און אױפֿן סוף האָט דאָך חנהלע בײַ איר געפּועלט צו לאָזן זי אין אַמעריקע: „עט, װאָס מאַכט עס אױס… מסתּמא אַזױ באַשערט… דער גרױסער גאָט לעבט אומעטום… לאָז זי פֿאָרן געזונטערהײט קײן אַמעריקע“…
און פֿאַרקױפֿט האָט באַשע איר שטיבל, און אױס בעל־הביתטע! און האָט געגעבן חנהלען צװײ הונדערט זילבערנע רובל אױף דער רײַזע…
אױ האָט געקװעטשט באַשען דאָס האַרץ, פֿאָרנדיק צום װאָקזאַל מיט איר חנהלען!…
– חנהלע, חנהלע, גאָט זאָל מיט דיר זײַן, דער זכות פֿון דײַן פֿרומען טאַטן זאָל דיר בײַשטײן! – האָט געקלאָגט באַשע.
חנהלע האָט אױך געװײנט, געװישט מיט אַ װײַסער טיכל אירע שײנע אױגן און ביטער געװײנט.
זי איז אַרײַן אין װאַגאָן… באַשע איז געבליבן אַ געשטאָרבענע, אין האַרצן האָט זיך בײַ איר אָפּגעריסן… אַ קלונג… אַ פֿײַף… די װאַגאָנעס הייבן זיך אָן לאַנגזאַם צו רירן… חנהלע שטעקט אַרױס דעם קאָפּ דורכן פֿענצטערל פֿון איר װאַגאָן. פֿון אירע אױגן קײַקלען זיך טרערן… „זײַ געזונט, מאַמינקע, הערט זיך איר קול, װאָס קלינגט איצט װי אַ קרעכץ – זײַ געזו…“ די לעצטע זילב ווערט פֿאַרטומלט פֿון דעם רױשן פֿון די רעדער, װאָס הייבן אָן צו גײן שנעלער. דער לאָקאָמאָטיװ לאָזט פֿון זיך אַרױס אַ װײַסן רױך, װאָס צעשפּרײט זיך איבער די װאַגאָנעס… באַשע קוקט מיט גרױסע גלעזערנע אױגן אױף די װאַגאָנעס און אױף דעם רױך, און איר דאַכט זיך, אַז מען האָט עפּעס בײַ איר אַװעקגענומען, עפּעס טײַערס, אָן װאָס זי קען קײן מינוט ניט לעבן… אַװעקגענומען און פֿאַרשפּאַרט אין די װאַגאָנעס און מען אַנטלױפֿט מיט דעם, מען פֿליט אַװעק מיט דעם אין יענעם װײַסן רױך, װאָס צעשפּרײט זיך דאָרט פֿאַר די װאַגאָנעס…
– שטייט, װאַרט, ראַטעװעט! לאָזט מיך כאָטש זי נאָך אײן מאָל אָנקוקן, די קרױן פֿון מײַן קאָפּ!… לאָזט מיך כאָטש גוט אָנקושן זי… זי איז מײַן טאָכטער, מײַן אײנציקע אױג אין קאָפּ, מײַן טײַערסטע צירונג – מײַן חנהלע!… װיל זי אָנהייבן צו שרײַען, אָבער איר קול ווערט איבערגעריסן אין האַלדז, אירע ליפּן ציטערן נאָר…
און די װאַגאָנעס טראָגן זיך דערװײַלע מיט אַ הוזשען‏ און זשוזשען אַלץ װײַטער און װײַטער און באַלד פֿאַרשװינדט דער לעצטער װאַגאָן פֿון די אױגן… און באַשע זעט נאָר איצט פֿאַר זיך רױך, רױך און רױך… װײַסן רױך, װאָס עס האָט זיך אָפּגעשטעלט פֿון אַהינטער די װאַגאָנעס, װעלכע זײַנען אַװעקגעפֿלױגן אַזױ האַסטיק מיט איר חנהלען; און אין דעם רױך, דאַכט זיך איר, איז איצט פֿאַרטרונקען זי און די גאַנצע װעלט. ער שטיקט אַזױ, ער עסט אַזױ די אױגן, דעם האַלדז און דאָס האַרץ!
און זי שטײט נאָך אַ לאַנגע צײַט אױף אײן אָרט און קוקט און קוקט מיט פֿאַרצױגענע פֿון טרערן אױגן אין אײן זײַט, אין דער װײַטער װײַטקײט; חנהלען אָבער זעט זי דאָרט ניט מער, נאָר רױך, דעם זעלביקן װײַסן רױך!…
פּלוצעם טוט זי אַ רוק אױפֿן קאָפּ די פֿאַטשײלע‏, לײגט צונױף בײדע הענט, הייבט אױף די אױגן צום הימל און קרעכצעט אױס: „גאָט דו ביסט גערעכט און דײַן מישפּט איז גערעכט! היט כאָטש די קרױן פֿון מײַן קאָפּ, מײַן טאָכטער, היט מײַן חנהלען!“…
אױ, סאַראַ שׂימחה, אױ, סאַראַ יום־טובֿ איז דאַן געװען בײַ באַשען!… זי האָט געקראָגן דעם ערשטן בריװ פֿון חנהלען, אַז זי איז אָנגעקומען קײן „נייאָרק“, האָט זיך געזען מיט לאַנדסלײַט, װעלכע האָבן זי אַרײַנגענומען אין אַ פֿאַבריק נײען העמדער…
און באַשע האָט געבעטן איר שכן, מאָניע דעם מלמד, אַז ער זאָל אַזױ גוט זײַן און אָנשרײַבן איר חנהלען אַ גוטן בריװ.
און מאָניע, דאַרפֿט איר װיסן, איז ניט געװען אַבי אַ שרײַבער, ער איז געװען אַ כּתבֿן־גדול און אַ בעל־מליץ אײנער אין אַ װעלט… מיט זײַן מליצה האָט ער געקענט אַפֿילו שטײנער רירן…
און ער האָט פֿאַרקאַשערט דעם אַרבל און האָט אָנגעשריבן חנהלען אַזאַ מליצה:
„… פֿון דײַן מאַמעס אױגן, באַשע תּחיה, טריפֿן טרערן יום־ולילה, װי בײַ לאה אמנו, יעקבֿ אָבֿינוס װײַב… בײַם װאַרעמעס דערמאָנט זי דיך, װי יעקבֿ אָבֿינו יוספֿן… און אַז זי לײגט זיך שלאָפֿן, דערמאָנט זי זיך, אַז זי איז נעבעך אַ ביטערע אַלמנה… און דו ביסט איר אײנציקער טרייסט אױף דער װעלט… על־כּן בענקט זי נאָך דיר, װאָס איז שײַכות, װי אַן אמת געטרײַע מאַמע נאָך איר בת־יחידקע… און אַז זי שטײט אױף, טראַכט זי אױך נאָר װעגן דיר… על־כּן בעט זי דיך, אַז דו חנהלע, זאָלסט ניט פֿאַרגעסן, װאָס גאָט האָט געבאָטן אין זײַן הײליקער תּורה. כּשנאמר: „כּבד את אַבֿיך ואת אמך“ – זאָלסט שטעלן יאָרצײַט נאָך דײַן טאַטן, הניפֿטר דעם זעקסטן לחודש ניסן, װי אַן אמתער צדיק… און שרײַב, װאָס דו מאַכסט אין געזונט און װי איז דײַן פּרנסה… ממני מרדכי ב״ר ישעיהו כּ״ץ מק״ק פּאָגראָמעװקע…
און װידער זײַנען אַװעק צװײ חדשים און באַשע האָט געקראָגן אַ צװײטן בריװ פֿון חנהלען. אין דעם צװײטן בריװ האָט חנהלע געשריבן באַשען, אַז זי מאַכט אַ לעבן, פֿאַרדינט שיין, באַזוכט פֿאַרזאַמלונגען פֿון קלוגע מענטשן און שיקט אַרױס צען רובל. דעם בריװ האָט באַשע אַפֿילו ניט קלאָר פֿאַרשטאַנען און מאָניע אױך ניט. דאָך האָט זי זיך געפֿרײט. ערשטנס, מיט די צען רובל; צװײטנס, װײַל חנהלע איז געזונט; און דריטנס, װײַל זי פֿאַרדינט גוט…
זי האָט װידער געבעטן מאָניען, ער זאָל חנהלען שרײַבן, און דער גרױסער בעל־מליץ האָט אָנגעשריבן װידער אַזאַ בריװ.
„ראשית שרײַב איך דיר, אַז פֿון דײַן מאַמעס אױגן טריפֿן טרערן, װי פֿון אַ ביטערן קװאַל. אַז די אױגן זײַנען בײַ איר רױט געװאָרן, װי בײַ לאה אמנו, יעקבֿ אָבֿינוס װײַב, און אַזױ אַ דאַנק דעם אייבערשטן, איז זי געזונט, חוץ זי קלאָגט זיך אַ ביסל אױפֿן האַרץ און אױפֿן קאָפּ, כּן יתּן ה׳ פֿון דיר דאָס זעלבע צו הערן… שנית שרײַב איך דיר, אַז דײַן מאַמע האָט מקבל געװען די עשׂרה רו״כּ און שיקט דיר דערפֿאַר איר ברכה, אַז דערפֿאַר זאָל דער אײבערשטער דיך בענטשן מיט אַ גוטער מערכה און הצלחה, װוּ דו װעסט זיך קערן און װענדן, און שרײַב מיר, אױב בײַ אײַך זײַנען דאָ חתנים און אױב זײ װילן בײַ אײַך חתונה האָבן… װאָרעם הײַנטיקע יאָרן, ברוך־השם, פֿאַרגעסן די בחורים, אַז מיצוות־פּריה־ורבֿיה איז קײן קלײניקײט ניט און װילן ניט חתונה האָבן… און געדענק, אַז אַ בת־ישׂראל טאָר ניט פֿאַרזעסן װערן, מוז חתונה האָבן, בכדי אַז גאָטס ברכה זאָל מקוים װערן, װי עס שטײט בפֿירוש‏ אין פּסוק: „פּרו ורבֿו ומלאו את האָרץ.“
און אַזױ פֿלעגן זיך דורכשרײַבן חנהלע מיט מאָניען גאַנץ אָפֿט…
אירע בריװ זײַנען װאָס װײַטער געװאָרן אַלץ אומפֿאַרשטענדלעכער אי פֿאַר באַשען, אי פֿאַר מאָניען. אין זײ האָט זי געזידלט די פּראָצענטניקעס, די װאָכערניקעס, האָט זײ גערופֿן מיט אַזױנע נעמען – אָסור, אױב מאָניע און באַשע האָבן גאָר אַזױנע נעמען װען עס איז געהערט אױף זײער לעבן! „עקספּלואַטאַטאָרס,“ „אױסבײַטערס,“ וכּדומה – גײ טרעף, װאָס זי מײנט! די בעלי־מלאָכות האָט זי אױך געזידלט. „זײ זײַנען נאַראָנים, פֿינצטערע מוחות, זײ אַרבעטן אױפֿן צװײטן און גאָר!“
און לעזנדיק די בריװ, האָט מאָניע געקװעטשט מיט די פּלײצעס, געקאָרטשעט מיט דעם שטערן און אין מוח האָט זיך בײַ אים געדרײט אַ מחשבֿה: „זי איז משוגע, קלאָר װי דער טאָג, זי איז דאָרטן משוגע!“… 
באַשע פֿלעגט אים אַרײַנקוקן אין די אױגן װען ער פֿלעגט לעזן חנהלעס בריװ, פֿלעגט זיך צוהערן מיט אַלע אבֿרים און האָט זיך געסטאַרעט צו פֿאַרשטײן, אָבער האָט זייער ווייניק וואָס פֿאַרשטאַנען… 
– ר׳ מאָניע, האַרציקער, װאָס מײנט זי דאָס? װי שרײַבט זי דאָרטן?
– װאָס? פֿלעגט ער פֿרעגן, קנײטשנדיק שטאַרק דעם שטערן.
– אָט דאָס: „קעספּלוטאַטע,“ װי שרײַבט זי דאָרטן?
פֿאַרשטײט זיך, אַז מאָניע דער גרױסער כּתבֿן פֿלעגט מוזן װיסן די מײנונג פֿון דעם װאָרט. ער פֿלעגט ניט לאַנג טראַכטן און גלײַך ענטפֿערן:
– דאָס איז אױף זײער, אױף אַמעריקע־לשון, אַ קללה, װי בײַ אונדז, להבֿדיל, אַ מכּה אין זײַט!…
– ניט דאָ געדאַכט. פֿאַר קײן ייִדן געדאַכט – פֿלעגט אונטערכאַפּן באַשע – איז װאָס שרײַבט זי פֿאָרט, האַרציקער?
– װאָס זאָל זי שרײַבן? שילט זיך. די גאַנצע װעלט שילט זי. געװאָרן צו קלוג דאָרטן…
– װײ איז מיר; װאָס טוט מען? ר׳ מאָניע האַרציקער, איר זײַט דאָך עפּעס אַ ייִד אַ חכם: זאָגט מיר, װאָס איז עס געװאָרן דאָרטן מיט מײַן חנהלען? װאָס האָט זי צו די גבֿירים? איז עס איר דאגה! גװאַלד, גװאַלד, װאָס טראַכט זי זיך דאָרטן? געװען דאָך אַזאַ שטילע טײַבעלע, מיט אַזאַ גאָלדענע האַרץ… װוּ האָט זי גענומען אָט די אַלע קללות, ניט דאָ געדאַכט?! אױ, װען איך זאָל קענען שרײַבן… אַן עם־האָרץ איז װי אַ בלינדער, װײ און װינד איז מיר! שרײַבט איר כאָטש אָן איר אַ גוטן בריװ, האַרציקער! מוסרט זי גוט אױס, איר װײסט דאָך װי, אײַך דאַרף מען דאָך ניט לערנען!…
– איכ׳ל אײַך זאָגן דעם אמת, באַשע, אַז אַ גוטן בריװ האָב איך גאָר מורא צו שרײַבן, אַרײַנפֿאַלן צו איר אין מױל װילט זיך מיר אָסור…
– װײ איז מיר, װײ איז מיר, אַזאַ שטילע טײַבעלע געװען!… ר׳ מאָניע, ליובינקער, זעט, פֿאַרדינט אַ מיצװה; האָט רחמנות, מוסרט זי כאָטש אױס מיט גוטן!
– נו־נו, װאָס זאָל מען טאָן? איך װעל שױן אָנשרײַבן. װאָס גאָט װעט געבן דאָס װעט זײַן…
עס קלינגט אין פּאָגראָמעװקע, עס קאָכט אין פּאָגראָמעװקע מיט אַ נײַעס, װאָס איז אָנגעקומען פֿון אַמעריקע. פֿון מױל צו מױל, פֿון הױז צו הױז, פֿון שול צו שול טראָגט זיך די נײַעס, אַז חנהלע באַשע חיה־גיטעלעס האָט חתונה געהאַט אין „נייאָרק“ מיט אַ גױ…
מאָניע דערצײלט, אַז פֿאַר אים איז עס גאָר קײן נײַעס ניט. פֿון אירע בריװ האָט ער באַשײַמפּערלעך געזען, אַז אַזאַ סוף װעט זי האָבן… אַז די קליפּה איז אין איר, האָט מען געקענט באַשײַמפּערלעך זען פֿון איר שילטן זיך – האָט דערצײלט מאָניע פֿאַר די פּאָגראָמעװקער בעלי־בתּים – „עקסופּטאָטע“, „אױסבײַטן“, „אױסקאַפּיטאַלעסן“ – אַ קאַטאָװעס, ייִדן, װאָס פֿאַר אַ ביטערע קללות דאָס זײַנען? אַז קעגן זײ זײַנען אַפֿילו דצ"ך עד"ש באַח"ב ניט ווערט קײן שמעק טאַבאַק!“ 
איין באַשע נאָר האָט ניט געװוּסט פֿון דער בשׂורה, זי האָט שױן לאַנג־לאַנג ניט געקראָגן קײן ידיעה פֿון איר חנהלען און זי האָט געװײנט און געקלאָגט נאָך איר.
אין די קורצע זומערנעכט פֿלעגט זי זיצן אױפֿן בעט מיט חנהלעס בריװ אין די הענט און פֿאַר דעם זילבערנעם שײַן פֿון דער לבֿנה, װעלכע פֿלעגט אַרײַנקוקן אין פֿענצטערל פֿון איר קאַמער, פֿלעגט זי דורכזען די װײַסינקע, באַשריבענע בײגעלעך פּאַפּיר און כאָטש זי האָט ניט געקענט לעזן, האָט זי געװוּסט דעם אינהאַלט פֿון יעדן בריװ באַזונדער.
„דאָ שרײַבט זי, אַז זי איז בשלום אָנגעקומען קײן נייאָרק. דער איז װעגן די צען רובל… אין דעם שילט זי זיך… אין דעם שילט זי נאָך שטאַרקער… אין דעם אױך… אָבער פֿאַר װאָס שילט זי זיך?… עס מוז דאָך זײַן אַ טעם… אַ פּנים איר איז גענוג ביטער אױפֿן האַרצן, לאָזט זי אױס דעם כּעס צו אַבי װעמען… גלאַט אַזױ װעט זי דאָך ניט שילטן?…“
און באַשע פֿלעגט אָנשטרענגען די אױגן אױף די שװאַרצינקע שורהלעך פֿונעם בריװ, אַקוראַט װי זי װאָלט װעלן אױסגעפֿינען „דעם טעם“, דעם פֿאַרװאָס פֿון חנהלעס שילטן זיך, אָבער זי האָט ניט געזען, זי האָט ניט געקענט לעזן… „בלינד, בלינד“ – פֿלעגט זי שעפּטשען מיט האַרצװײטיק‏ – „װען איך זאָל קענען לײענען, װאָלט איך זיך שױן אַלץ דערװוּסט!“…
דאַן פֿלעגן אָננעמען אירע מחשבֿות אַן אַנדער גאַנג. זי פֿלעגט זיך דערמאָנען װידער, אַז פֿון חנהלען איז קײן בריװ שױן אַזאַ לאַנגע צײַט ניטאָ… „אײן גאָט װײס, װאָס מיט איר איז דאָרטן? צי זי איז געזונט? צי זי איז, זאָל ער שומר־ומציל זײַן…“ (זי האָט מורא געהאַט עס אַרױפֿצולאָזן אױפֿן מוח) „גאָטעניו – האַרציקער“ – פֿלעגט זי שעפּטשען און פֿון אירע אױגן פֿלעגן זיך קײַקלען‏ טרערן – „װען עס איז חלילה עפּעס באַשערט דאָרטן מײַן חנהלען אַן אומגליק‏, זאָל מיר בעסער אָנקומען. רבנו־של־עולם, שטראָף מיך בעסער פֿאַר איר… מײַן קאָפּ זאָל זי איבערלעבן, מײַן קאָפּ!…“
און אַזױ ביז גרױסן טאָג. דאַן ערשט פֿלעגט די אָרעמע צעמוטשעטע מאַמע אײַנשלאָפֿן…
***
פֿאַר נאַכט פֿלעגט זי זיצן אױף דער פּריזבע פֿון שטוב און װאַרטן אױף דעם פּאָסטאַליאָן‏, אױף אַ בריװ פֿון חנהלען… און װען זי פֿלעגט פֿון װײַטן דערזען דעם בריװטרעגער, פֿלעגט דאָס האַרץ אין איר ברוסט אָנהייבן צו קלאַפּן שנעל־שנעל, הענט און פֿיס פֿלעגן איר נעמען ציטערן און זי פֿלעגט זיך מיט די אױגן אײַנעסן אין דעם בריװטרעגערס פּנים…
און װען דער בריװטרעגער פֿלעגט אַ שאָקל טאָן מיטן קאָפּ: נײן, פֿלעגט זי פֿילן, אַז אין מוח טוט איר אַ ברען און זי פֿלעגט אַראָפּלאָזן דעם קאָפּ און בלײַבן זיצן, װי אַ פֿאַרגליװערטע…
און אײן מאָל – פֿאַר נאַכט – װען דער פּאַסטעך האָט געטריבן די בהמות פֿון פֿעלד, װען דער הימל איז אין מיטן געװען קלאָר און טיף בלױ און בײַ די זײַטן אַרומגעלײגט מיט פֿײַערדיקע אוזאָרן, איז געזעסן באַשע אױף דער פּריזבע נעבן הױז און האָט געװאַרט, װי געװײנלעך, אױפֿן בריװטרעגער.
פּלוצעם האָט זי אים דערזען און האָט זיך גלײַך אײַנגעגעסן מיט אירע אױגן אין זײַן פּנים.
ער האָט זי אַ רוף געטאָן. זי איז צו אים צוגעלאָפֿן, בלײך, װי לײַװנט, און האָט געציטערט מיטן גאַנצן קערפּער. ער האָט איר דערלאַנגט אַ בריװ פֿון אַמעריקע. זי האָט אַ כאַפּ געטאָן זײַן האַנט און האָט פֿון גרױס פֿרײד, װײנענדיק און לאַכנדיק, גענומען זי קושן, װי די האַנט פֿון אַ גוטן מלאך.
דאַן האָט זי זיך אַװעקגעלאָזן צו מאָניען.
מאָניע – אַ הױכער, דאַרער ייִד, מיט אַ בלײכן, שווינדזיכטיקן פּנים, מיט אַ שפּיציקער קאָלטענעװאַטער בערדל, מיט געלע פּאות, פֿאַרדרײטע אין רינגלעך, מיט אַ פֿאַרשמאָלצענער יאַרמלקע‏ אױפֿן קאָפּ, איז געשטאַנען נעבן טױער פֿון זײַן נידעריקע‏ שטיבל, האָט געהאַלטן אַ פּאָלע פֿון זײַן זשופּיצע‏ בײַ בײדע ברעגעס און געמאַניעט צו זיך זײַן װײַסע ציג, װעלכע איז געשטאַנען אין מיטן גאַס, האָט געקוקט אױף אים מיט אירע נאַרישע אױגן און געדרײט מיטן װײדל.
– דזשיק, דזשיק, דזשיק! האָט ער זי גערופֿן אײַנבייגנדיק נידעריק‏ צו דער ערד די פּאָלע.
– מ־מ־מ־ע־ע! האָט געשריִען די ציג, דרײענדיק מיטן װײדל, און האָט זיך ניט גערירט פֿון אָרט…
– ר׳ מאָניע, ר׳ מאָניע, עס איז דאָ אַ גאָט אױף דער װעלט, – איז צו אים צוגעלאָפֿן באַשע מיט אַ געשרײ, – אַ בריװ פֿון אַמעריקע, פֿון חנהלען באַקומען… עס איז דאָ אַ גאָט, דאָ!
– אַ בריװ פֿון איר? – האָט ער געפֿרעגט פֿאַרװוּנדערט – װאָס שרײַבט זי?…
– אָט איר, האַרציקער, װעט מיר איבערלײענען…
מאָניע האָט קרום אַ קוק געטאָן אױפֿן בריװ, װעלכן באַשע האָט געהאַלטן אין האַנט, און האָט גענומען רופֿן װידער די ציג:
– דזשיק, דזשיק, דזשיק!…
– ר׳ מאָניע, האָט רחמנות, איך שטאַ־אַרב!
– װײַזט מיר אַ קוק טאָן.
ער האָט גענומען דעם בריװ און האָט אים אָנגעפֿאַנגען צו באַטראַכטן פֿון אַלע זײַטן.
– װאָס קען זי שרײַבן? – האָט ער אױסגערעדט פֿאַר זיך אונטער דער נאָז.
– האָט רחמנות, ר׳ מאָניע, טײַערינקער. קומט אַרײַן צו מיר אין שטוב און לײענט מיר איבער.
– כ׳לעבן, באַשע, איר װאָלט געבעטן אַן אַנדערן.
– נײן, נײן, ר׳ מאָניע, אַן אַנדערער װעט ניט פֿאַרשטײן חנהלעס אַ בריװ… נאָר איר אַליין קענט אירע בריװ פֿאַרשטײן… איר זײַט אַלײן אַ גרױסער בעל־כּתבֿ!…
קעגן אַזאַ קאָמפּלימענט קען אונדזער בעל־מליץ ניט אײַנשטײן.
– װײס איך, קומט, זאָגט ער.
זײ זײַנען אַרײַן אין שטוב. מאָניע האָט געעפֿנט דעם בריװ. באַשע האָט זיך געשטעלט קעגן אים, האָט אונטערגעשפּאַרט מיט אײן האַנט דעם קינבאַק און האָט זיך אײַנגעגעסן מיט אומגעדולדיקע אױגן אין זײַן פּנים.
„ליבע מוטער – האָט ער גענומען לעזן – איך גלייב, אַז דו װײסט שױן װעגן מײַן חתונה מיט אַ קר…“
– איך קען ניט – האָט מאָניע אױסגעשריִען – אַ מיתה־משונה זאָל זי דאָרטן אײַננעמען!
– חתונה?… חנהלע האָט חתונה געהאַט?! װעמען שילט איר, ר׳ מאָניע?! האָט זי אױסגעשריִען צעמישט.
– באַגראָבן האָט איר זי געמעגט… איך קען ניט לײענען… רופֿט װעמען אַן אַנדערן… איך װיל ניט פֿאַרדינען די עבֿירה!…
– ר׳ מאָניע, ר׳ מאָניע. גאָט איז מיט אײַך – האָט זי אױסגעשריִען ניט מיט איר קול – איר װילט מיך אַ פּנים משוגע מאַכן, װאָס רעדט איר אַזױנס? װאָס רעדט איר? (זי האָט אים לײַדנשאַפֿטלעך‏ גענומען צופּן פֿאַרן אַרבל) פֿאַר װאָס שילט איר זי? װאָס פֿאַר אַ שלעכטס האָט מײַן חנהלע אײַך געטאָן?…
– אַז אויסגעקאָרענייעט האָט זי געמעגט װערן, האָט געזאָגט מיט האַרץ מאָניע – שרײַבט נאָך בריװ! משומד־להכעיס!…
באַשע איז געװאָרן בלײך, װי דער טױט, און האָט גענומען ציטערן.
– װאָס איז עס? – האָט זי גענומען שרײַען‏ – לײענט, ר׳ מאָניע, לײענט, איך װיל װיסן! איר װײסט עפּעס, האַ? װאָס װײסט איר? װאָס איז דאָרטן פֿאַר אַ חתונה?… לײענט, נו לײענט, ר׳ מאָניע, ר׳ מאָניע!…
זי האָט אים גענומען שלעפּן פֿאַרן אַרבל און האָט געקוקט אױף אים מיט אױסגעקאַטשעטע אױגן: – לײענט, אַז ניט דראַפּע איך אײַך אױס די אױגן!…
זי האָט שװער געאָטעמט און האָט געציטערט מיטן גאַנצן קערפּער.
– װאָס זאָל איך לײענען, די גאַנצע שטאָט װײס עס אָן איר בריװ – האָט געזאָגט מאָניע.
– װאָס װײס מען? רעדט! חנהלע האָט זיך דאָך ניט געשמדט, האַ?…
און זאָגנדיק עס, האָט זי זיך דערשראָקן פֿאַר אירע אײגענע װערטער. „װאָס רעד איך רבנו־של־עולם?“ האָט זי געטראַכט צעמישט און האָט זיך געטרייסלט מיטן גאַנצן קערפּער.
מאָניע האָט געענטפֿערט אױף איר פֿראַגע מיט אַ מאַך מיטן קאָפּ.
– װאָס? – האָט זי אַרױסגעשעפּטשעט שטיל, אַקוראַט װי זי װאָלט מורא געהאַט, אַז עמעצער זאָל ניט הערן: – װאָס שאָקלט איר מיטן קאָפּ? זי האָט זיך… ר׳ מאָניע, גזלן, װאָס איר זײַט! – האָט זי זיך פּלוצעם אַ כאַפּ געטאָן צו אים מיט אַ לײַדנשאַפֿטלעכן יאָמער – קײן האַרץ האָט איר ניט, קײן רחמנות… פֿאַר װאָס מוטשעט איר מיך, פֿאַר װאָס? װאָס פֿאַר אַ שלעכטס האָב איך אײַך געטאָן?!…
מאָניע האָט אַ קװעטש געטאָן מיט די פּלײצעס און האָט אַ זיפֿץ געטאָן.
– באַשע, זאָלט איר מיר געזונט זײַן – האָט ער אַרױסגערעדט מיט אַ שטאַרק באַװעגטער שטימע – װאָס הײסט עפּעס איך מוטשע אײַך? װער עס װיל אײַך מוטשען, זאָל אַלײן געמוטשעט װערן… אַדרבא, איך האָב אױף אײַך רחמנות, שטאַרק רחמנות… גלייבט מיר, אַ שטיק געזונט קאָסט מיך אָט דאָס אַלץ… װאָרעם חנהלע איז בײַ מיר געװען ממש, װי אַן אייגענע טאָכטער… און זי זאָל אָפּטאָן אַזאַ מעשׂה?…
ער האָט אָפּגעקערט דעם קאָפּ און האָט געזיפֿצט…
זי האָט זיך צוגעהערט צו זײַנע רײד, צעטומלט, מיט אױסגעגלאָצטע אױגן און מיט אַן אָפֿענעם מױל, האָט פֿאַרבראָכן די הענט, האָט שטאַרק גענומען מאַכן מיט די ברעמען און האָט אַראָפּגעלאָזן דעם קאָפּ. אַזױ איז זי געשטאַנען אַ קורצע װײַלע. דאַן האָט זי װידער אױפֿגעהויבן דעם קאָפּ, האָט גענומען קוקן מיט בלישטשענדיקע אױגן אױף מאָניען און שמײכלען.
– לײענט – האָט זי אַרױסגערעדט פֿאַרשטיקט, צװישן די צײנער, לײענט!…
זי האָט אים אָנגעכאַפּט פֿאַרן אַרבל און גענומען צופּן…
ער האָט אָנגעהױבן לעזן:
„ליבע מוטערקע, איך גלייב, אַז דו װײסט שױן װעגן מײַן חתונה מיט אַ קריסט. מוטערקע, מוטערקע, איך װײס, אַז פֿאַר דיר איז עס דער גרעסטער אומגליק… אָבער גלייב מיר, אַז איך האָב דיך ליב ניט װײניקער װי פֿריִער, נאָך מערער, טױזנט מאָל מערער… װען דו װאָלטסט װיסן, װיפֿל געזונט עס קאָסט מיך דער שריט… נו, װי זאָל איך עס דיר געבן צו פֿאַרשטײן? װען איך זאָל אַרױסנעמען מײַן האַרץ און שיקן דיר אַנשטאָט דעם בריװ… מוטערקע, גענוג האָב איך געליטן ביז װאַנען איך האָב בײַ זיך געפּועלט צו הייראַטן אים, װײַל איך האָב געװאָלט פֿאַרהיטן‏ דיך פֿון יסורים… גלייב ניט, מוטערקע, אַז אַ קריסט איז ניט אַזאַ מענטש, װי אַ ייִד, – אַלע מענטשן זײַנען ברידער…“
– גענוג! האָט באַשע אונטערבראָכן מאָניען מיט אַ פֿאַרשטיקטן קול און האָט אים אָפּגעשטעלט פֿאַר דער האַנט – גענוג, יוצא… יוצא – האָט זי געשעפּטשעט – פֿײַן דערלעבט, פֿײַן!…
זי איז אַנטשװיגן געװאָרן און האָט נידעריק אַראָפּגעלאָזן דעם קאָפּ. פּלוצעם האָט זי זיך צעלאַכט מיט אַ שטילן, מערקווירדיקן געלעכטער, ציטערנדיק מיטן גאַנצן קערפּער, װי אַ בלאַט.
– װאָס האָט ער געשװיגן? – האָט זי אין אַ װײַלע אַרום אַ פּאַטש געטאָן אין די הענט און האָט אױסגעשריִען מיט אַ משוגענער אױפֿרעגונג: – דאָס איז דאָך זײַן טאָכטער אױך!… זײַן בת־יחידקע אױך!… איך װעל הײַנט לױפֿן אױפֿן בית־עולם, װעל אים אײַנרײַסן‏ דעם קבֿר; װאָס מיר אױפֿן האַרצן װעל איך צו אים אױסלאָזן… קײן רו װעט ער בײַ מיר ניט האָבן, קײן מנוחה!… װוּ איז ער געװען, װוּ איז מײַן משה געװען? װאַרום איז ער ניט געלאָפֿן צום כּיסא־הכּבֿוד?!…
זי האָט פֿאַרבראָכן בײדע הענט אױפֿן קאָפּ און האָט אויפֿגעקרעכצעט, װי אַ פֿאַרװוּנדעטע: – אױ, חנהלע, חנהלע!…
מיט איין מאָל האָט זי אַ כאַפּ געטאָן מאָניען פֿאַר דער האַנט – ר׳ מאָניע – האָט זי אױסגעשריִען – ר׳ מאָניע, דאָס איז דאָך אָבער… ווײַזט מיר, װוּ זי שרײַבט, אַז זי האָט מיט אים חתונה געהאַט?…
מאָניע האָט איר אָנגעוויזן אױפֿן אָרט אין בריװ. זי האָט אים גענומען אין האַנט, האָט אַ קוק געטאָן אױף יענער שורה און האָט שטאַרק גענומען פּינטלען מיט די אױגן, אַקוראַט װי יענע שװאַרצינקע שורהלע, װעלכע זי האָט ניט געקענט לעזן, איז געװען פֿול מיט שאַרפֿע נאָדלען, װאָס האָבן זיך אַרײַנגעשטאָכן אין אירע אױגן… דאַן האָט זי אַרױסגעלאָזן דעם בריװ פֿון האַנט, האָט פֿאַרגלאָצט‏ די אױגן צום באַלקן און האָט אַרױסגערעדט:
– גאָט, דו ביסט גערעכט, און דײַן מישפּט איז גערעכט!
און זי האָט װידער אַראָפּגעלאָזן דעם קאָפּ.
דאַן האָבן אירע אױגן גענומען לױפֿן איבער איר קאָפֿטע און פּלוצעם האָט זי מיט אַ האַנט אַ ריס געטאָן די קאָפֿטע בײַם בוזעם‏…
– ברוך דיין אמת! האָט זי לאַנגזאַם אַרױסגערעדט מיט אַ דומפּן קול, האָט זיך געזעצט אױף דער פּאָדלאָגע, האָט אַרומגענומען די קני מיט בײדע הענט און האָט אַראָפּגעלאָזן נידעריק, זײער נידעריק דעם קאָפּ…