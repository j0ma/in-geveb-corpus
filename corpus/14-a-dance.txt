ער איז געשטאַנען אָן אַ זײַט און צוגעקוקט װי אַנדערע טאַנצן. מ'קען נישט זאָגן, ס'האָט אים אױך געצױגן אַ הוליע טאָן, נאָר אַז אַ מענטש איז אַזױ מיד פֿון אַ גאַנצן טאָג אַרבעט.

געהײסן האָט ער מאיר, גערופֿן אין אַמעריקע האָט מען אים מאַקס, נאָר אױסגעקומען איז עס מעקס.

מעקס איז ערשט געװען פֿיר יאָר פֿאַרהײראַט, און דער צעקנײטשטער שטערן מיטן אױסגעמוטשעטן גוף פֿון אַכט און צװאַנציק יאָר האָבן אױסגעקוקט װי פֿון פֿערציק.

נאָר דאָס איז געװען אַלע טאָג פֿון אַ גאַנץ יאָר. הײַנט האָט מעקס אױסגעקוקט ייִנגער מיט פֿינף יאָר, צוליב דער חתונה בײַם קרובֿ; אַ מאַסאַזש, אַ הײרקאָט, אַ שײַן, דער נײַער געקעסטלטער סוט — דאָס אַלדינגס איז אים אַרײַן אין די בײנער און ער האָט דערפֿילט, אַז ער לעבט אױף דער װעלט.

װען נישט די אױסגעהאָרעװעטע אָפּערײטאָרישע פֿיס, װאָלט ער הײַנט אַ װעלט איבערגעקערט; דאָס װײַב איז געבליבן אין דער הײם, פֿילט נישט גוט, װעט זי אים נישט קוקן אין די אױגן צי ער איז נאָך לעבעדיק װי אַ יונגער־מאַנטשיקל, אַ ספּאָרטל, אַ „סינגלמאַן“, צי גלוסט זיך אים נאָך אַ קאָפּ אױפֿהײבן, װי בחורװײַז…

די הײמישע קלעזמער, דאָס ליכטיקייט, די אױסגעפּוצטע געסט, אַך, אַ מחיה…

מעקסן איז געװען אױפֿן האַרצן אַזױ, אַז ער האָט געװאָלט איטלעכן אױסקושן. איז ער צוגעגאַנגען צו משהלע דעם סטאָליערס, װעמען ער האָט שױן נישט געזען אַ לאַנגע צײַט, אים דערלאַנגט די האַנט מיט ברײטקײט און, כאָטש ער האָט געװוּסט אַז דער קער זיך דאָ גאָרנישט אָן האָט ער אים פֿון דעסטװעגן אָפּגעגעבן מזל־טובֿ און אים געװוּנטשן מיטן גאַנצן האַרצן אַל דאָס גוטס, און די ברכה איז אַרױסגעקומען אַזױ געניט גלאַט, װי בײַ אַן אַלטן ייִדן, װאָס איז שױן געװױנט צו װינטשעװען און נישט װי בײַ אײנעם, װאָס איז ערשט פֿאַר פֿיר יאָרן (פֿאַר דער חתונה) געװען אַ פֿרײַדענקער.

יענעם, משהלע דעם סטאָליערס, איז אױך געװען אױפֿן האַרצן אַזױ, אַז ער האָט געװאָלט אױסקושן יעדן אײנעם. האָט ער אים אױך געענטפֿערט מיטן גאַנצן האַרצן:

— גאָט זאָל העלפֿן, נאָר אױף שׂימחות.

— אָמן.

— בײַ װאָס אַרבעטסטו, מעקס?

— בײַ װאָס אַרבעט מען אין אַמעריקע? בײַ קלאָוקס.

— אַזױ.

— אַזױ, אַזױ…

— פֿון דעסטװעגן, מעקסעלע, זעסטו מיר אַ ביסל שלעכט אױס. װאָס איז דער מער? דאָס װײַב דערקוטשעט דיר?

ער האָט געטאָן אַ קװעטש מיט די אױגן, און יענער האָט געענטפֿערט מיט אַ נאַרישן שמײכל.

משהלע האָט אים אָנגעװיזן אױף אַ ייִדן אין אַן אָפּגעריבענעם צילינדער:

— זאָג נאָר, דו װייסט װער דאָס איז?

— אַוודאי, װאָס פֿאַר אַ פֿראַגע? עוזר פֿון דער אַלטער שטאָט.

— יאָ. האָסט געהערט, ער האָט דאָך באַגראָבן די פּאָר טאָלער אין ריל־עסטייט.

מעקס האָט באמת רחמנות געהאַט.

— אַזױ? נעבעך… אַזױ פֿיל יאָרן אָפּגעהאָרעװעט אין אַמעריקע, אַכצן באָרדערס געהאַלטן… טאָמער האָט ער זיך שױן יאָ צו עפּעס דערשלאָגן, נאַ זשע דיר…

ער האָט באַקומען שטאַרק חשק דעם נגיד אַ חנפֿע צו טאָן, כּדי יענער זאָל זען, אַז ער באַטראַכט אים נאָך פֿאַר אַן עושר; דער הימל איז נאָך נישט בײַ דער ערד. איז ער צוגעגאַנגען צון אים.

— העלאָ, ר' עוזר! דערקענט מיך?

— אַװדאי, װאָס פֿאַר אַ פֿראַגע? מאירל ברוכס… העלאָ, װאָס מאַכט אַ לאַנדסמאַן?

מעקס איז אים דאַנקבאַר געװען, װאָס ער האָט אים דערקענט: פֿאָרט אַ מענטש װאָס האָט איבערגעװאָרפֿן טױזנטער מיט זײַנע הענט… געהאַנדלט מיט ריל־עסטײט… איז ער געװאָרן שטאַרק אונטערטעניק. און װײַל ס'איז אים אַזױ אױך געװען גוט אױפֿן האַרצן, האָט ער אָפּגעמאַכט בײַ זיך אים אָפּצוגעבן כּבֿוד, גלײַך װי ער װאָלט נישט דערלײגט די פּאָר טאָלער…

ער האָט געקוקט אױף אים מיט אַן אונטערטעניקן שמײכל, און געװאַרט אַז יענער זאָל אים עפּעס פֿרעגן.

— װאָס זשע הערט זיך עפּעס, מאירל, אַרבעטסט?

— װאָס דען טוט אַ נאַשבראַט? פֿון פּראָצענט לעבט מען נישט… מען אַרבעט…

דער נגיד האָט אים געקוקט מיט חשד אין די אױגן אַרײַן, צי מײנט ער אים נישט אַ שטאָך צו טאָן, װײַל ער האָט דערלײגט די פּאָר טאָלער. האָט מאירלען דעם נגידס קוק געטאָן אַ בױער אין האַרצן: ער קאָן נאָך מײנען, אַז מ'מײנט אים — האָט ער גיך פֿאַרריכט:

— אַ קבצן בלײַבט אַ קבצן.

דאָס האָט ער געמײנט זיך צו לײגן, כּדי דער נגיד זאָל זיך פֿילן שטײַפֿער, האָט אָבער דער נגיד נישט געװוּסט צי ער מײנט זיך צו לײגן, און עס האָט אים װידער געטראָפֿן גלײַך אינעם װײטאָג אַרײַן: „אַ קבצן בלײַבט אַ קבצן“… — האָט ער אים נאָך מער דורכגענומען מיט די אױגן אַז יענער האָט זיך אַזש אײַנגעקאָרטשעט, און נאָך מער אונטערטעניק געװאָרן, בפֿרט אַז ער האָט געזען װי דער אָפּגעקומענער עושר דרײט שױן אַװעק דעם קאָפּ אָן אַ זײַט ברוגז, און מאַכט זיך נישט־הערנדיק.

— איר הערט ר' עוזר?

— דער נגיד האָט אויסגעדרייט דעם קאָפּ מיט אַ מינע װי אײנער רעדט: „דו פּאַרך אײנער. לעת־עתּה‏ בין איך נאָך איך“.

האָט מאירל אָנגעװיזן אױף עוזרס דימענטענעם רינג און געזאָגט:

— אָט אַ שטײגער דאָס שטיינדעלע האָט מער די װערט, רעכן איך, װי דאָס געלט װאָס אונדזער אײנער פֿאַרדינט אַ גאַנץ יאָר.

דעם עושר איז לײַכטער געװאָרן אױפֿן האַרצן: ער מײנט עס דאָך ערנסט… נישט געטאָן קײן שטאָך װאָס ער האָט דערלייגט די פּאָר דאָלאַר. —

מען האָט אױפֿגעשפּילט אַ פֿרײלעכס, האָבן זיך צונױפֿגענומען די מחותּנים פֿון כּלהס צד און חתנס צד, און געגאַנגען אַ טענצל. מאירל איז דאָך געװען אַ שטיקל קרובֿ, האָט מען אים אױך געשלעפּט.

די פּױק מיט די טאַצן האָבן גערעװעט אַלע מאָל מער און אָנגעצונדן אין איטלעכן די אָדערן, האָט זיך מאירלען פּלוצעם אױסגעדאַכט, אַז ער דאַרף אַרײַן אין רעדל אַרײַן, גיך, גיך, אַז נישט װעט פֿון אים עפּעס אַנטלױפֿן… עס איז אים דורך אַ סקרוך איבערן לײַב, די פֿיס האָבן זיך אָנגעהױבן אונטער אים הײבן, עס האָבן אים װי אַ בליץ אַ שײן געטאָן די פֿריִע ייִנגלשע יאָרן, װען ער איז שיִער געגאַנגען צום טאַנצלערער און געגאַרט אַװעקצופֿאָרן קײן װין װערן אַ קאָמי אין אַ גאַלאַנטעריע געשעפֿט. איז אים דאָס האַרץ נאָך אַ מאָל יונג געוואָרן, זיך צעוואַקסן ביז צום האַלדז און נאָכגעזונגען די כּלי־זמר: ראַכטאַ־ראַכטאַ, ראַכטאַ־רי־ראַם.

די מחותּנים האָבן אָנגעהױבן שרײַען: „מאַכט אַ װאַרע, מאַכט אַ װאַרע“.

האָט מאירל פֿאַרלייגט די הענט פּאָדבאָקעם, פֿאַרװאָרפֿן מיטן קאָפּ אױף לינקס, און גענומען שטעלן בלאַטפֿיס. ראַכטאַ, ראַכטאַ, ראַכטאַ־ריראַם.

אַ רעדל מענטשן האָבן זיך אַרומגעשטעלט, האָט ער דערפֿילט אַז מ'שטעלט זיך אַרום, האָט ער זיך געפֿלייַסט, און אָנגעהױבן װאַרפֿן די פֿיס אין דער זײַט אַרײַן און דאָס האַרץ האָט געזונגען: ראַכטאַ, ראַכטאַ, ראַכטאַ־רי־ראַם… דאָס פּנים איז געװאָרן בלײך, די רעמלעך אַרום די אױגן פֿלאַם פֿײַער, און ער האָט אַלץ געאַרבעט מיט די זײַטן און געסאָפּעט מיטן האַרץ: ראַכטאַ, ראַכטאַ, ראַכטאַ־רי־ראַם.

האָט ער זיך געוואָרנט: „מאירל הער אױף… ביסט אַ טאַטע פֿון קינדער, װעסט די נשמה אױסהױכן“… האָט ער זיך צוריק געענטפֿערט מיט כּעס: „נו, נו, זאָל דיר נאָר נישט דאַרן דער מוח פֿאַר מיר“…

מענטשן האָבן געזען װי עס זעצט אױף אים אַ טױטשװײס אַרױס און געגאַפֿט.

מאירל האָט געפֿילט װי שטאַרק מען קוקט אױף אים, און שױן געגאַנגען הינטערפֿיסלעך, זיך אַראָפּגעזעצט און אױפֿגעהױבן מיט אַ: רי־ראַם, רי־ראַם, אױף װעמענס פֿיס, האָט ער שױן אַלײן נישט געװוּסט. דאָס האַרץ איז געגאַנגען הינטערפֿיסלעך, געװאָרפֿן מיט די זײַטן, זיך אַראָפּגעזעצט און אױפֿגעהױבן.

און די טאַצן מיטן פּױק האָבן איטלעכנס פֿאַרגעסענע יונגע לעבנס אױפֿגעװעקט. האָט מען געקענט זען אױף די פּנימער אַמאָליקע נצחונות, בעסערע צײַטן, יונגע יאָרן… בײַ אַן אַלטער ייִדענע האָבן זיך די באַקן אָפּגעפֿאַרבט און זי האָט געהױבן דאָס קלײד צום טאַנצן. איז זיך אַ יונגע מײדעלע, אַ יענקי געשטאַנען און געקוקט מיט אַ געמאַכטן חוזק אױף די גרינע, נאָר אירע אױגן האָבן גערעדט גאָר עפּעס אַנדערש…

האָט זיך אַפֿילו בײַ אַן אַלטן ייִדן פֿאַררוקט דאָס היטל אין אַ זײַט, און ער האָט קרום געשמײכלט, און צוגעקנאַקט מיט די פֿינגער. רי־ראַ, רי־ראַ.

אין מאירלען האָט געשריגן: „מאירל שױן גענוג…נײן, נײן, נאָך… רי־ראַם, רי־ראַם… טאַנץ, טאַנץ, פֿרײ דיך… אַ חתונה בײַ אַ קרובֿ… קער זיך אָן נאָענט, רי־ראַם… קער זיך אָן גאָר נאָענט, רי־ראַם, רי־ראַם… הונדערט און פֿופֿציק דאָלאַר, אַ באַנקביכל, ראַכטאַ־רי־ראַם… אַ קענדי־סטאָר, פּטור פֿון דער אַרבעט, ראַכטאַ, ראַכטאַ־ריראַם…

די כּלי־זמר האָבן פּלוצעם אָפּגעהאַקט און מאירל איז אַנידערגעפֿאַלן אױף אַ באַנק. אין האָל איז געװאָרן װי אַ רױך נאָך אַ שׂרפֿה. דער רױך האָט זיך נישט אָנגעזען נאָר געפֿילט, און עס האָט זיך געדאַכט, אַז ער איז אױף די פֿאַרשוויצטע פּנימער פֿון די מענטשן צעגאַנגען געװאָרן.

די חופּה מיט דער װעטשערע זײַנען אַװעקגעפֿלױגן װי אַ קורצער חלום און אַז מאירל האָט זיך אױסגעניכטערט איז שױן געװען כּמעט נאָך אַלעמען, האָט ער זיך אַ טראַכט געטאָן אַז ער קער זיך שטאַרק נאָענט אָן, און דאַרף בלײַבן לענגער פֿון אַלעמען.

נאָר אַז די געסט האָבן זיך אָנגעהױבן צעגײן, די כּלה האָט אױסגעטאָן דעם שלײער, די מחותּנים זײַנען געװאָרן אױס מחותּנים און אָנגעהױבן רעדן װעגן די מאָרגנדיקע געשעפֿטן, איז אים דורכגעפֿלױגן אַ געדאַנק אַז עס איז שױן נאָך דער חתונה, האָט אים אַ קלעם געטאָן בײַם האַרץ, און עס האָט אים שטאַרק באַנג געטאָן נאָך דעם אַלעמען. האָט ער װי אײנער װאָס מאַטערט זיך אונטערצובלאָזן אַן אויסגעענדיקט פֿײַער, געװאָלט דערהאַלטן דאָס ביסל היץ אין זײַנע דאַרע בײנער און נישט געקענט. גליד נאָך גליד איז אים מאַט געװאָרן און די פֿריילעכע מחשבֿות װאָס האָבן געהיצט דעם טאַנץ, אָדער װאָס דער טאַנץ האָט זײ געהיצט, זײַנען ביסלעכװײַז אױסגערונען געװאָרן. האָט ער געטראַכט, װי אַזױ זעט מען זיך שױן אין סאָפֿאָלק־סטריט אױפֿן פֿערטן פֿלאָר?

אין דרױסן האָט גענומען אַ פֿראָסט, האָבן אים שױן בײַ צײַטן די דאַרע בײנער אָנגעהױבן שױדערן פֿאַר דער קעלט, און ער האָט אױפֿגעשטעלט דעם קאָלנער פֿונעם אייבערראָק, זיך אַראָפּגערוקט דעם דאַרן קאַפּעליוש איבער דער זײַט קאָפּ װוּ ער האָט דעם רעמאַטעס, און מען האָט געזען אַז ער איז אַ פֿאַרהײראַטער מאַן. װאַרעם עס זײַנען דאָ צװײ סאָרטן דאַרע קאַפּעליושן, אײנער פֿאַר אַ סינגלמאַן און דער צװײטער פֿאַר אַ פֿאַרהייראַטן. דער פֿאַרן סינגלמאַן איז אַ קלײנער, שטײט כּמעט תּמיד אױפֿן שפּיץ קאָפּ װױל־יונגיש און לאָזט אַרױסזען אַ בחורישן רױטן אױער מיטן פֿייַנעם „הײרקאָט“, און דער צװײטער פֿאַר אַ פֿאַרהייראַטן איז תּמיד גרעסער און דעקט צו האַלבע אױערן.

מאירל איז צוגעגאַנגען זיך געזעגענען קודם צו דער כּלה מיטן חתן, דערנאָך צו דער מחותּנתטע.

די מחותּנתטע האָט זיך געמאַטערט צו מאַכן אױפֿן פֿאַרשלאָפֿענעם פּנים נאָך אַ מחותּנתטישע מינע און גערעדט אונטער דער נאָז װי אײנער װאָס איז שטאַרק שלעפֿעריק:

— פֿאַר װאָס נישט געבראַכט „דײַנע“?

האָט מאירל געענטפֿערט אױך אונטער דער נאָז, װײַל ער איז אױך געװען שלעפֿעריק: „טוט איר װײ די צײן“.

האָט זי װײַטער גערעדט אונטער דער נאָז: „געװען געקאָנט פֿאַרבינדן מיט אַ קאָמפּרעס“.

האָט ער צוריקגעענטפֿערט אונטער דער נאָז: „שױן געפּרוּװט, ס'העלפֿט נישט… און הײַנט צװײ װאָכן נאָך אַ קימפּעט“…

„יאָ, זעסטו, דאָס האָסטו רעכט“.

די מחותּנתטע האָט זיך שױן מחיה געװען װאָס ער האָט איר געזאָגט אַזאַ תּירוץ, זי זאָל אים קענען געבן גערעכט.

מאירל האָט זיך שױן אױך מחיה געװען װאָס עס האָט גענומען אַן עק צום פֿאַרענטפֿערן, און זיך געזעגנט.

בײַם געבן די האַנט, האָט ער זיך געטאָן אַ בײג צו, אױף צו קושן זיך, האָט זיך אָבער די מחותּנתטע נישט געריכט דערױף און נישט אַנטקעגנגעטראָגן דאָס פּנים. נאָר אַז זי האָט אָבער דערזען, אַז ער װיל זיך קושן אין די פּיסקלעך, האָט זי אַ נייג געטאָן צון אים דעם קאָפּ, האָט ער שױן אָבער געהאַט זײַנעם אַװעקגענומען, נאָר אַז ער האָט אָבער דערזען, װי די מחותּנתטע װיל זיך טאַקע יאָ קושן אין די פּיסקלעך, האָט ער נאָך אַ מאָל צוגעבױגן דעם קאָפּ, האָט ער זיך אָבער שױן געהאַט פֿאַרשפּעטיקט…

אַז ער איז אַרױסגעקומען אין דרױסן, האָט אים אַ שאַרפֿער װינט אַ שלאָג געטאָן אין פּנים, און ער האָט זיך אײַנגעקאָרטשעט אין דרײַען. פֿױלע מחשבֿות זײַנען אים געקראָכן אין קאָפּ און אײַנגעגעסן זיך אין אים גלײַך מיט דער קעלט… אַ שטײגער פֿאַר װאָס, װען ער איז נאָר אַרײַנגעקומען אױף דער חתונה, האָט מען זיך אַרומגעכאַפּט מיט אַ ליבשאַפֿט, געקושט זיך אין די פּיסקלעך װי עפּעס אַן אָפּגערעדטע זאַך, נישט געצױגן דעם קאָפּ, דער אַהין, און דער אַהער… דו נאַר, דו, װאָס פֿאַרשטײסטו נישט? עס איז געװען פֿאַר דער װעטשערע…

װאָס אַ שטײגער האָט ער געדאַרפֿט װינטשן משהלע דעם סטאָליערס אַל דאָס גוטס? קען נישט באַשטײן אַז ער איז אַ קבצן? אַזױ אױך גענוג… אין דער הײם װאָלט ער געװען אַ טרעגער… און דאָ… אַ „סטעדי דזשאַב“… בײַ װעסטן…

אײַ, נאַ דיר גאָר אַן עוזר פֿון דער אַלטער שטאָט… אַז נישט איז ער זיך נישט מחיה װאָס ער האָט דערלייגט דעם קאָפּ?… געװאָלט װערן גיך אַן עושר… נאַ דיר ריל־עסטײט… פּאַװאָליע מיטן דישל, גוטער־ברודער…

ער האָט הנאה געהאַט װאָס יענער האָט דערלייגט די פּאָר דאָלאַר, און אַלע מאָל זיך גערעכט געגעבן מיט אַ „נו־נו“. נאָר װאָס נעענטער ער איז געקומען צום הױז, אַלץ מער קאַלעמוטנע איז אים געװאָרן און אַז ער איז געגאַנגען אַרױף די פֿינצטערע שטיגן מיט די אױסגעמוטשעטע פֿיס, האָט ער זיך דערגאַנגען די יאָרן: „װאָס פֿאַר אַ קענדי־סטאָר“? פֿאַר הונדערט און פֿופֿציק דאָלאַר איז דאָ אַ קענדי־סטאָר? — און אַלדינגס, װאָס עס האָט אים געשװעבט אין מוח בשעתן טאַנץ, האָט אים אָנגעהױבן צו דערגײן די יאָרן, און דער ראַכטאַ־רי־ראַם פֿון די כּלי־זמר האָט אים געזשומזשעט אין די אױערן מיט חוזק, ער האָט זיך געװאָלט אָפּטשעפּען פֿונעם לידל מיט לײַב און לעבן האָט זיך אָבער דאָס לידל פֿון אים נישט געװאָלט אָפּטשעפּען און אַלץ געזשומזשעט: ראַכטאַ־רי־ראַם, ראַכטאַ־רי־ראַם… װאָס פֿאַר אַן אָנקערעכץ צום שװאַרץ־יאָר? אַ באָבעס אַ טשװאָק… געדאַרפֿט די חתונה װי מײַנע צרות… װאָס פֿאַר אַ הונדערט און פֿופֿציק דאָלאַר? עס גײט צו סלעק… דאָס ביכל אין גראָסערי איז אָנגעשװאָלן, ראַכטאַ־רי־ראַם, אַװדאי אױף אַ פֿופֿציקער… מאָרגן פֿאַר אַ חודש רענט באַצאָלן… אָפּגעבן צוריק איציקלס אַכציק דאָלאַר… אַ קבצן… ראַכטאַ־רי־ראַם, נאָך דערונטער…
