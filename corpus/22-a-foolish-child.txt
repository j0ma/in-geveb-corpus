רײזעלע, דאָס קלײנע, קױם זעקסיעריקע, מײדעלע קאָן הײַנט גאָר נישט פֿאַרשטײן, װאָס דאָ טוט זיך אין שטוב.
אַלע מאָל, װען רײזעלע עפֿנט נאָר די אײגעלעך אין דער פֿרי און טוט אַ רוף: „מאַמעשי!“ – קומט די מאַמעשי באַלד אַרײַן, העלפֿט איר אױפֿשטײן, אָנטאָן און װאַשן זיך. הײַנט האָט שױן רײזעלע עטלעכע מאָל גערופֿן און געשריִען: „מאַמעשי, מאַמעשי!“ און די מאַמעשי, נישט זי קומט אַרײַן און נישט זי רופֿט זיך אָפּ אַפֿילו.
אַרײַנגעקומען צו איר אין קינדער־צימער איז גאָר די מומע אײדלע. װי קומט די מומע אײדלע אַזױ פֿרי אַהער? און הײַנט איז דאָך אַפֿילו ניט שבת, װען די מומע אײדלע ברױך ניט שטײן אין איר קראָם, מעסטן ציץ און לײַװנט, און קאָן קומען צו גאַסט צו דער מאַמעשין, װי קומט זי עפּעס הײַנט?
און אַז הײַנט איז ניט שבת האָט רײזעלע אַ קלאָרן סימן: אָן שטײט דאָך יאָכע די קעכין בײַ דער קיך און קאָכט עפּעס. שבת װאָלט יאָכע אַלײן ניט קאָכן, װײסט רײזעלע, פֿאַר קײן געלט אין דער װעלט נישט. זי האָט עס פֿון יאָכען אַלײן געהערט: „װען אײנער קומט,“ געדענקט רײזעלע, װי יאָכע האָט זיך באַרימט – „און זאָגט: יאָכע – הונט, טײַװל – נאַ, אָט האָסטו אַ מיליאָן, נעם און קאָך מיר אָפּ אַ מיטאָג אום שבת, װאָלט איך זאָגן: נאַרישער מענטש, גײט אײַך, מיט אײַער מיליאָן אין גאָטס נאָמען, איך װעל מײַן נשמה נישט פֿאַרקױפֿן פֿאַר קײן געלט.“
און גלאַט אַזױ, דערקענט דען רײזעלע ניט, אַז הײַנט איז ניט שבת? שבת זעט די שטוב גאָר אַנדערש אױס. אַפֿילו די גאַס, דער דרױסן איז שבתדיק, מען גײט אָנגעטאָן אין שבתדיקן, הײַנט אָבער גײען אַלע אין װאָכנדיקן, די מומע אײדלע אױך, טאָ װי קומט זי הײַנט עפּעס אַהער, די מומע אײדלע?
נאָך מער װוּנדערט זי און שרעקט זי כּמעט, װאָס עס רודערט זיך עפּעס אין שטוב. מען לױפֿט איטלעכע רגע פֿון דער מאַמעס שלאָפֿצימער אין קיך, פֿון קיך צוריק אין שלאָפֿצימער, און עפּעס סודעט מען זיך, מען רעדט אַזױ שטיל, אױפֿן װוּנק, גלײַך װי מען װיל ניט, אַז זי, רײזעלע, זאָל הערן און פֿאַרשטײן, װאָס מען רעדט.
עס באַפֿאַלט רײזעלען אַן אַנגסט, און זי לױפֿט צום שלאָפֿצימער, אַ קוק טאָן, צי די מאַמעשי אירע שלאָפֿט טאַקע נאָך, צי זי איז שױן װאַך. בײַ דער טיר אָבער באַגעגנט רײזעלען עפּעס אײנע אַ פֿרעמדע, אָנגעטאָן אין אַ װײַסן לײַװנטענעם קיטל, אָדער פֿאַרטעך, דער קאָפּ אַרומגעבונדן אױך מיט אַזאַ װײַסן לײַװנט, װעלכע פֿאַרשטעלט רײזעלען דעם אַרײַנגאַנג, און זאָגט:
„גײ, מײַן קינד, פֿון װאַנען דו ביסט געקומען, מען דאַרף דיך דאָ אַצינד ניט.“
„װער איז זי? װאָס פֿאַר אַ דעה האָט זי, נישט אַרײַנצולאָזן מיך צו מײַן ליבער מאַמעשין?“ װילט זיך רײזעלען פֿרעגן, נאָר אין דער רגע באַמערקט זי, װי די אײגענע פֿרעמדע שאַפֿט זיך מיט אַלעמען אין שטוב און װאָס נאָר זי הײסט טאָן, טוט מען באַלד, און מען רעדט גאָר אַ װאָרט נישט איבער. רײזעלען אָבער װילט זיך װײַזן דער פֿרעמדער, אַז זי האָט פֿאַר איר קײן מורא ניט און פּרוּװט זיך אַרײַנרײַסן צו דער מאַמעשין איבער גװאַלד. די פֿרעמדע אָבער צערעמאָניעט זיך ניט מיט איר, און שטױסט רײזעלען צוריק אַרױס, נאָך אײדער זי האָט אַפֿילו אַ קוק געטאָן, װאָס טוט די מאַמעשי.
רײזעלע בלײַבט שטײן פֿון דער זײַט, פֿאַרשעמט און פֿאַרקלעמט. און טרערן װײַזן זיך אין אירע אײגעלעך.
באַלד קומט אַרױס די באַבצע גיטעלע פֿון שלאָפֿצימער, גײט צו צו רײזעלען, באַרויִקט זי: „מיר פֿאַר דײַן מינדסט נעגעלע, מײַן טײַער קינד,“ רעדט די באַבצע אַרױס, דערזעענדיק, װי דאָס קינד שטײט פֿאַרקלעמט, מיט אױגן פֿול טרערן.
„באַבצע,“ כליפּעט דאָס קינד אַרױס איר באַלײדיקונג, „פֿאַר װאָס האָט זי מיך אַרױסגעטריבן?“
עס עפֿנט זיך דאָס פֿאַרקלעמטע הערצל בײַם קינד און זי ברעכט אױס מיט אַ העפֿטיקן געװײן.
„זע נאָר, װאָס פֿאַר אַ נאַריש קינד דו ביסט,“ טרײסט די באַבצע, „מיך אַלײן האָט מען דאָך אױך אַרױסגעטריבן און איך װײן גאָר ניט!... זאָל נאָר, מײַן קינד, די ליבע מאַמעשי דײַנע דאָס פּעקל איבערקומען און געזונט װערן, װעט דאָס צום שידוך אונדז בײדן גאָר ניט שאָדן!“
דערװײַל האָט זיך דערהערט עפּעס אַ ניט־געװײנלעך געשרײ פֿון דער ליבער מאַמעשין. רײזעלע איז אַ פֿאַרציטערטע געװאָרן, און פֿון גרױס רחמנות אױף דער מאַמעשין האָט זי איר אײגענע באַלײדיקונג פֿאַרגעסן.
„קום, מײַן קינד, שטײ דאָ ניט,“ האָט די באַבצע זי פֿון שלאָפֿצימער װי איבער גװאַלד אַװעקגעפֿירט.
„באַבצע, װאָס טוט װײ דער ליבער מאַמעשין?“ פֿרעגט דאָס קינד מיט אַנגסט.
„װאָס זאָל איר װײ טאָן? עס טוט איר װײ, װאָס דאַרף װײ טאָן, װאָס מוז װײ טאָן ... װאָס טוט װײ איטלעכער אישה אין איר לאַגע...“ ענטפֿערט די באַבצע, ריידנדיק צו זיך, מער װי צום אומשולדיקן קינד.
„אָבער װאָס? באַבצע טײַערע!“ בעט זיך רײזעלע, מען זאָל איר זאָגן, װאָס טוט װײ דער ליבער מאַמעשין, „פֿאַר װאָס קרעכצט זי און שרײַט אַזױ?“
„זע נאָר, װאָס האָסטו שױן קײן צײַט ניט?“ ענטפֿערט די באַבצע, אַלץ נאָך ריידנדיק צו זיך, מער װי צום קינד. „װעסט נאָך װיסן, אױ, װעסטו עס נאָך װיסן, אַלץ הײסט װיסן! דערלעבן װיל איך עס נאָך, האַרציקער פֿאָטער אין הימל!“
רײזעלע קוקט אָן די באַבצען און װוּנדערט זיך, װאָס די באַבצע אַלײן איז אױך הײַנט אַנדערש, װי אַלע מאָל. עפּעס רעדט זי און רעדט, און מען קאָן גאָר ניט װיסן, װאָס זי רעדט.
„פֿאַר װאָס װיל די באַבצע מיר נישט אױסזאָגן, װאָס טוט װײ דער ליבער מאַמעשין?“ פֿרעגט דאָס קינד מיט 
פֿאַרדראָס.
„נו, אַז דו װעסט שױן װיסן, אַז דער בױך טוט װײ דער מאַמעשין, װעסטו שױן אױפֿהערן מיך צו מוטשען מיט דײַנע קינדישע פֿרעגעכצן?“ זאָגט שױן ענדלעך די באַבצע אַרױס נישט גערן.
„דער בױך, דער בױך?“ רעדט דאָס קינד איבער. עס גלײבט זיך רײזעלען גאָר נישט, אַז דער מאַמעשין קאָן אױך דער בױך װײ טאָן.
זי דערמאָנט זיך, אַז מיט עטלעכע טעג צוריק האָט איר, רײזעלען, װײ געטאָן דאָס בײַכעלע, שטאַרק װײ געטאָן, האָט די מאַמעשי איר דעמאָלט געזאָגט: „ דאָס איז דערפֿאַר, װאָס דו האָסט די מאַמעשין ניט געפֿאָלגט און געגעסן די ניט־צײַטיקע עפּעלעך, װאָס איך האָב דיר געגעבן נאָר צו שפּילן זיך, אָבער נישט צו עסן.“
„באַבצע, די מאַמעשי אָבער האָט דאָך קײן ניט־צײַטיקע עפּעלעך נישט געגעסן, פֿאַר װאָס טוט איר װײ דער בױך?“ פֿרעגט דאָס קינד װידער.
„יאָ, נישט געגעסן, אָבער די מוטער חווה האָט שױן פֿאַר איר געגעסן!“ ענטפֿערט די באַבצע, און קימערט זיך גאָר נישט, צי פֿאַרשטײט דאָס קינד, װאָס זי זאָגט, צי ניט.
„אָ, װען נישט יענץ פֿאַרשאָלטן עפּעלע, װאָס די מוטער חווה האָט אין גן־עדן געגעסן, װאָלטן חווהס טעכטער נישט באַדאַרפֿט װיסן, נישט דעם צער פֿון טראָגן, נישט די פּײַן און װײטיקן פֿון האָבן! װי די שײנע עפּעלעך אױף די יונגע בײמעלעך װאָלטן קינדער געבױרן געװאָרן, געװאַקסן און אױסגעהאָדעװעט זיך , און דײַן מאַמעשי, מײַן ליב קינד, װאָלט איצט געזונט געװען, דער בױך װאָלט איר פֿאַרשפּאָרט װײ טאָן, און איך װאָלט פֿאַרשפּאָרט תּירוצים דיר געבן אױף דײַנע קינדישע קשיות: 'װאָס','פֿאַר װאָס?' און 'פֿאַר װען?'“
רײזעלע פֿאַרשטײט װידער אײן װאָרט נישט פֿון די גאַנצע נײַן מאָס רײד, װאָס די באַבצע גיטעלע האָט דאָ אָנגערעדט. זי װיל איבערפֿרעגן, אָבער װידער דערהערט זיך דער מאַמעשיס אַ גװאַלדיק געשרײ פֿון שלאָפֿצימער, און די באַבצע כאַפּט אָן רײזעלען פֿאַרן הענטל און פֿירט זי צו זיך אין צימער אַרײַן.
„קום, מײַן קינד, לאָמיר גאָט דעם דערבאַרעמדיקן בעטן, ער זאָל דער מאַמעשין כּוח געבן אַריבערצוטראָגן די װײען, ער זאָל איר די רפֿואה צושיקן, און דיר, מײַן קינד, בעט אים, זאָל ער צושיקן אַ לעבעדיק ברודערל אָדער שװעסטערל, אױף לאַנגע יאָר מיט פֿיל פֿרײד און נחת.“
אין חדר בײַ איר לערנט די באַבצע רײזעלען װי גאָט צו בעטן און װאָס אים צו בעטן, און מיט צונױפֿגעלײגטע הענטלעך, װי בעת די מאַמעשי זאָגט מיט איר „ברכה“ אַלע פֿרימאָרגן, שטײט רײזעלע און בעט בײַ גאָט, ער זאָל פֿון זײַן הײליקן הימל אַראָפּשיקן דער ליבער מאַמעשין די אמתע רפֿואה, און איר, רײזעלען, זאָל ער צושיקן אַ ברודערל אָדער אַ שװעסטערל אַ לעבעדיקס אױף לאַנגע, לאַנגע יאָר.
„באַבצע, איך װיל בעסער אַ ברודערל: זאָל גאָט מיר צושיקן אַ ברודערל בעסער!“ דערצײלט דאָס קינד, װאָס איר געפֿעלט בעסער.
„װאָס ער װעט צושיקן, װעט אונדז שױן ליב זײַן, מײַן קינד, מוז אונדז שױן ליב זײַן! מיט גאָטס גאָב װאַרפֿט מען זיך ניט, נאָר גיכער, גרינגער און אָן איבעריקע צער און װײטיקן!“ װינטשט זיך די אַלטע. רײזעלע אָבער האַלט זיך פֿעסט און בעט בײַ גאָט, דװקא אַ ברודערל זאָל ער איר פֿון הימל אַראָפּשיקן.
און רײזעלע שטעלט זיך פֿאָר, װי באַלד, מסתּמא, װעט זיך עפֿענען די טיר, עס װעט אַרײַנקומען אַ הימלמענטש, אין אײן האַנט װעט ער האַלטן אַ פֿלעשעלע מיט רפֿואות, און אין דער אַנדערער – אַ פּודעלע אַ שײנס מיט אַ קישעלע, און אין קישעלע װעט זײַן אַ קלײן ייִנגעלע, אַ פּיצעלע, אָבער אַ שײנס, מיט ליכטיקע, בלױע אײגעלעך.
„אָט דאָס פֿלעשעלע,“ װעט זאָגן דער הימלמענטש, „האָט גאָט געשיקט פֿאַר דײַן קראַנקער מאַמעשין, זאָל זי די רפֿואה אױסטרינקען, װעט זי באַלד געזונט װערן. און דאָס ייִנגעלע, װאָס אין פּודעלע, האָט גאָט דיר אַ ברודערל געשיקט, דו זאָלסט אים ליב האָבן און היטן. גיב אים אױך אָפּ דער מאַמעשין, װעט זי אים שױן אױסהאָדעװען! אַ גוטן טאָג!“ װעט זאָגן דער הימלמענטש, אױסשפּרײטן אַ פּאָר גרױסע פֿליגלען פֿון אונטער זײַן פּאַלטאָ און װעט צוריק אַרױפֿפֿליִען צום הימל, צו גאָט.
שטאַרק צופֿרידן מיט דעם, װאָס איר קינדערשע פֿאַנטאַזיע האָט איר דאָ אױסגעמאָלט, פֿאַרגעסט רײזעלע אַ װײַלע, אַז דערװײַל טוט נאָך דער ליבער מאַמעשין דער בױך װײ, און זי צעזינגט זיך און הײבט אַפֿילו אָן צו טאַנצן פֿאַר שׂימחה.
אין דער צײַט זיצט די באַבצע גיטעלע איבער דער תּחינה פֿאַר שװערע געװינערינס, בעט גאָט, אין דעם זכות, װאָס די געװינערין פֿאַרגעסט קײן מאָל ניט חלה צו נעמען, ליכט צו בענטשן און היט אָפּ די אַלע װײַבערשע דינים, זאָל ער, פֿון זײַן הױכן הימל, איר בײַשטײן אין איר נױט, לינדערן איר די חבֿלי־יולדה און אַלץ זאָל אַריבער בשלום און צו לאַנגע יאָר.
און טרערן, גרױסע טראָפּנס טרערן, גיסן זיך פֿון דער אַלטערס אױגן און פֿאַלן איבער די געלע תּחינה־בלעטלעך, װעלכע זענען שױן גענוג אָנגעזאַפּט מיט אַזעלכע טרערן צוליב אירע פֿריִערדיקע אײניקלעך, װאָס גאָט האָט איר שױן ביז אַהער לאַנג געשענקט.
רײזעלע באַמערקט עס גאָר ניט, זינגט זיך אַ לידעלע װי זי װעט פֿאַרשלעפֿערן דאָס ברודערל, װאָס גאָט װעט איר באַלד צושיקן.
„אַ קינד בלײַבט אַ קינד!“ רעדט אַרױס די באַבצע פֿאַרדריסלעך, װאָס רײזעלע האָט זיך גאָר צעזונגען.
„װאָס האָסטו זיך דאָ אַזױ צעזונגען, דו נאַריש קינד אײנס?“ שלאָגט איר איבער די באַבצע דאָס געזאַנג, „איך האָב דיר דאָך געהײסן גאָט בעטן פֿאַר דער ליבער מאַמעשין, נעמסטו און צעזינגסט זיך גאָר!“
„איך האָב אים דאָך שױן געבעטן, די באַבצע האָט דאָך אַלײן געזען, װי איך האָב אים געבעטן!“ פֿאַרענטפֿערט זיך דאָס קינד.
„יאָ, מײַן קינד, אמת, דו האָסט אים שױן אַ מאָל געבעטן,“ דערקלערט די באַבצע, „אָבער גאָט דעם דערבאַרעמדיקן איז װײניק אײן מאָל בעטן. איטלעכע שעה, איטלעכע רגע מוזן מיר אים בעטן!“
„באַבצע, ער פֿאַרגעסט באַלד?“ פֿרעגט רײזעלע.
„װאָס רעדסטו? נאַריש קינד, דו הערסט דאָך גאָר נישט, װאָס די צונג דײַנע רעדט אַרױס!“
„װאָס איז די באַבצע ברוגז? איך האָב דאָך גאָרנישט געזאָגט!“ װוּנדערט זיך רײזעלע.
„װאָס זאָל איך מיט דיר ריידן, ביסט אַ נאַריש קינד, און װײַטער גאָרנישט!“ פּסקנט אָפּ די באַבצע און װיל שױן מיט רײזעלען מער אין קײן חקירות זיך נישט אַרײַנלאָזן.