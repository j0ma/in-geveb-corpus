אין כוטער

א
זונפֿאַרגאַנג אויף אײַזיק בלאָע וועגן.
זיסע דרעמלפֿאַרבן אין געמיט.
ס׳לײַכט פֿון טאָל אַ שטיבעלע אַנטקעגן
מיט אַ שניי פֿון זונפֿאַרגאַנג באַשיט.
וווּנדערוועלדער הוידען זיך אויף שויבן,
צויבער־שליטנס קלינגען אין אַ קרײַז.
אויפֿן פּיצל בוידעם וואָרקען טויבן,
וואָרקען אויס מײַן פּנים. אונטער אײַז,
דורכגעשטרײַפֿט מיט בליציקע קרישטאָלן
צאַפּלט דער אירטיש אין האַלבער וואָר.
אונטער אויסגעשוויגענע קופּאָלן
בליט אַ וועלט – אַ קינד פֿון זיבן יאָר.

ב

אינעם ליכטיק־טונקעלן, פֿאַרשנייטן

כוטער פֿון מײַן קינדהייט אין סיביר,

בליִען פֿון די שאָטן־אַפּלען – קווייטן,

קוועקזילבערנע קווייטן אָן אַ שיעור.

אין די ווינקלען אָפּגעלאָשן מאַטע

בלאָזט אַרײַן לבֿנה איר געבלענד.

ווײַס ווי די לבֿנה איז דער טאַטע,

שטילקייט פֿונעם שניי – אויף זײַנע הענט.

ער צעשנײַדט דאָס שוואַרצע ברויט מיט בלאַנקן

רחמימדיקן מעסער. ס׳פּנים בלויט.

און מיט נײַ צעשניטענע געדאַנקען

טונק איך אינעם זאַלץ דעם טאַטנס ברויט.

 ג

מעסער. טאַטע. רויכיקע לוטשינע.
קינדהייט. קינד. אַ שאָטן נעמט אַראָפּ

ס׳פֿידעלע פֿון וואַנט. און דין־דין־דינע

שנייענקלאַנגען פֿאַלן אויף מײַן קאָפּ.

שטיל. דאָס שפּילט דער טאַטע. און די קלאַנגען –
אויסגראַווירט אין לופֿטן, ווי אין פֿראָסט

זילבערלעך פֿון אָטעם בלאָ צעהאַנגען

איבער שניי לבֿנהדיק באַגלאָזט.

דורך אַן אײַזיק אָנגעפּעלצטן שײַבל

שמעקט אַ וואָלף צום פֿלייש פֿון דער מוזיק.

שטיל. אין אונדזער טויבנשלאַק אַ טײַבל

פּיקט זיך פֿון אַן אייעלע, פּיק־פּיק.

פֿאַר טאָג

די סימנים־לאַפּעס, וואָס אַ חיה

האָט פֿאַרזייט ווי רויזן אינעם שניי,

ווען די זון, אַן אומבאַקאַנטע, נײַע,

האָט דערלאַנגט איר שפּיזיקן געשריי –

זענען קוים באַגילדט פֿון אויבן. אונטן

פֿינצטערט נאָך. די וואָרצלען פֿונעם וואַלד

קריצן מיט די ציין אין טיפֿע גרונטן.

פֿונעם הונט, געשפּאַנט אין שליטן, פּראַלט

לעבעדיקער דאַמף. דער דאַמף באַגעגנט

שטײַגנדיק אַ קוימענרויך וואָס העלט

און אַ מענטשן־אָטעם פֿון דער געגנט –

ביז אין לופֿט בלײַבט הענגען אַ געצעלט.

דערקענטעניש

א

„זאָג, וווּ ענדיקט זיך די וועלט, אָ, טאַטע?!“

פֿילאָסאָפֿיש מאָן איך אַ באַשייד.

ומט אַן ענטפֿער: „הינטער יענער כאַטע

אויפֿן באַרגשפּיץ, וווּ די זון פֿאַרגייט“.

אמת טאַקע? אויב אַזוי, – ניט קלערן,

אָניאָגן די שקיעה! און איך לויף

אויבן, דורך אַ זילבערנעץ פֿון טרערן,

וווּ די וועלט זיך ענדיקט, באַרג אַרויף.

בײַם סיבירער גאָט די אויגן מאָנען,

ס׳זאָל ניט זײַן מײַן בענקעניש אומזיסט.

אַלע יאָרן ביז־מיר, יאָר־מיליאָנען,

צאַפּלען פֿון די שנייען: זײַ באַגריסט.

ב

הינטער מיר – אַ פּינטעלע אַ טאַטע.

ס׳האַרץ, דער זון אַנטקעגן, אין גאַלאָפּ.

שוין דערלאָפֿן אויבן צו דער כאַטע!

נאָר די שפּאַנונג מאַניעט, לאָזט ניט אָפּ.

מײַנע ליפּן ציִען זיך צום שײַטער,

וואָס באַשײַנט דעם ווויענדיקן דנאָ.

טאַטינקע! עס ציט די וועלט זיך ווײַטער,

און קיין סוף – ניטאָ, ניטאָ, ניטאָ.

טאַטע הערט ניט. שטערן פֿאַלן גרינע.

טאַטע זעט ניט, אַז פֿון העלער הויט

ווער איך פֿון אַ ייִנגל – אַ לאַווינע,

וועמען ליכט און וווּנדער האָט געבויט.

ווי אַ שליטן אין פֿאַרבענקטן קלינגען

אויפֿן שניי דעם דימענטענעם, בלאָען

שרײַב איך מיטן ווינט ווי מיט אַ פּען,

בלאָנדזשע אויף די גלימערדיקע דנאָען

פֿון זײַן קינדהייט. האָב נאָך ניט געזען

אַזאַ לויטערקייט, וואָס קאָן באַצווינגען

אַלע עלנט־שאָטנס פֿון געדאַנק.

ווי אַ שליטן אין פֿאַרבענקטן קלינגען

גלעקלט דאָ מײַן לעבן דין און לאַנג

דורכן אָוונטסטעפּ, וואָס אין זײַן שפּיגל,

צוגעטוליעט מיט דער נאָז אַראָפּ,

לויערט די לבֿנה, און צוויי פֿליגל

שלאָגן אָפּ.

פֿײַערדיקער פּעלץ

פֿעלדער – בלאַנקע, בלענדיקע מעטאַלן,

ביימער – אָפּגעגאָסענע מיט פֿעלדז.

שנייען האָבן מער ניט וווּ צו פֿאַלן,

ס׳טראָגט די זון אַ פֿײַערדיקן פּעלץ.

מיט זײַן דימענט־פּענדזל אויף מײַן שאַרבן

מאָלט דער קינסטלער פֿראָסט ווי אויף אַ שויב

זײַנע שניי־לעגענדעס פֿול מיט פֿאַרבן,

„שרײַבט זיך אונטער“ מיט געפֿלי פֿון טויב.

זון פֿאַרגייט אין מיר. ניטאָ די זון מער.

בלויז מע זעט איר פֿײַערפּעלץ אַליין

אויף אַ לאַנגער צווײַג. און איך – אַ שטומער –

אָנטאָן וויל אים ערבֿ זײַן פֿאַרגיין.

אין אַ סיבירער וואַלד

א

יונגע זון, וואָס אייביקט נײַ געבאָרן,

קײַקלט זיך אין שניי מיט מיר בײַנאַנד.

זאָגט דער טאַטע: „קינד מײַנס, לאָמיר פֿאָרן

ברענגען האָלץ פֿון וואַלד“. און ס׳ווערט געשפּאַנט

אונדזער זילבער־לאָשיק אין אַ שליטן.

ס׳בלאַנקט די האַק. אין פֿלאַמענשניי דער טאָג

פֿון געשלײַפֿטע זונמעסערס צעשניטן.

פֿונקענשטויב – דער אָטעם! און אַ יאָג

איבער סטעפּ פֿון שלאָפֿנדיקע בערן

דורכן זונגעוועב. דער שניי קלינגט צו.

אַלע נעכטן אָפּגעשיטע שטערן

ליגן איצט פֿאַרפֿראָרענע, אין רו.

ב

וואַלד. אַ פֿרישע בליציקייט אויף צווײַגן

אָטעמט אויס דעם וואָלפֿישן געהײַל.

אָנגעגליטער עכאָ פֿונעם שווײַגן –

שיסט אין מיר אַרײַן אַ הייסע פֿײַל.

יעדער שניי איז אַ פֿאַרפֿראָרן גלעקל,

גיב אַ ריר און ס׳ענטפֿערט מיט אַ קלונג,

און דער קלונג – אויף טויזנט אַ צעברעקל.

פּלוצעם ווײַזט אַ פֿיקסל מיר די צונג

פֿונעם שנייגעצעלט און שוין פֿאַרזונקען.

– „פֿיקסל, האָב ניט מורא!“ – און מײַן באַק

וואַרעמט זיך בײַ הענגענדיקע פֿונקען,

ביז די זון פֿאַרגייט אין טאַטנס האַק.

ג

ציִען מיר אַהיים צום שטילן כוטער –

בלאָנדזשעט מײַן נשמה נאָך אין וואַלד.

און דער וואַלד אַ גוטער, אַ באַרוטער,

וואַרעמט זי אין בוזעם און באַשטראַלט.

נעמען שטערן מיט געזאַנג מיך קריינען,

שטערן אויפֿגעבלאָזענע אין ווינט!

און לכּבֿוד שטערן ווילט זיך וויינען…

ביז דער לעצטער בוים פֿון וואַלד פֿאַרשווינדט,

און עס בלײַבן שטיין אין שניי די שניטן.

דעמאָלט וועקט מיך אויף דעם טאַטנס קול.

זע איך: די לבֿנה איז אין שליטן

מיטגעפֿאָרן צו מײַן היים אין טאָל.

צום טאַטן

טאַטע, נאָכן שליטן מיט דײַן אָרון

נאָכגעלאָפֿן בין איך דיר, כּדי

אָנצוּיאָגן ערגעץ דײַן זכּרון

מיט אַ טויב אין בוזעם ווײַס ווי שניי.

ווען עס האָט אַ כוטער דיר אַ נײַעם

אויסגעהאַקט אַ האַרצקלאַפּיקער לאָם,

און פֿאַרשלונגען האָט דיך באַלד אַ תּהום,

וווּ דו פֿינקלסט אונטער אײַז עד־היום –

האָב איך דאָרט אַרײַנפֿאַלן געוואָלט!

נאָר מײַן טויב איז דעמאָלט גראָד פֿאַרפֿלויגן,

אָוונטזון באַקריינט מיט ווײַסן גאָלד,
און אַרויף צום לעבן מיך געצויגן…

אירטיש

שטיל! פֿון וואַנען קוואַלט אַזאַ מין קלינגען?

ס׳וויל אַנטלויפֿן דער אירטיש פֿון ברעג!

זוכט אין קאַלטע, כוואַליעדיקע רינגען

אָפּגעפֿלייצטע פּנימער פֿון טעג.

עפֿנט ער די אויגן צו די שטערן

פֿון אַן אויסגעזעגנטן ראָד: „ווי לאַנג

וועט דער פֿרילינג מײַן געבעט ניט הערן,

וועט דעם אײַז ניט שנײַדן מײַן געזאַנג?“

זשומעט נאַכט אין באָרד אַרײַן אַ סוד אים:

– „ס׳ווערט שוין אויסגעשמידט אַ זון!“ און גלײַך

פֿאַלט אַראָפּ אַ שטערנדל פֿון פֿאָדעם

און – אַ קוש דעם ווינטערדיקן טײַך.

שניימענטש

א

שניימענטש, דענקמאָל נאָך אַ קינדהייט, היטער

פֿון אַ קאַלטן אוצר! ניט אומזיסט

גלייבן גלייב איך: דו ביסט מײַן געביטער.

זײַ מיר, שניימענטש, טויזנט מאָל באַגריסט!

ביסט דער גאָט פֿון קינדער און פֿון ווינטן,

לעבן דיר מײַן חלום שטייט געקניט.

ס׳קומען וועלף אין גאַנצענע געזינטן

און זיי רופֿן: שניימענטש, היט, באַהיט!

אייביק ביסטו שניימענטש, ניט צעשמאָלצן

ווערט דײַן פֿינקל־פּאַנצער פֿון קרישטאָל.

אָ, ווי שיין דו טאַנצסט אויף דײַנע שטאָלצן

פֿאַר די שטערנמענטשעלעך אין טאָל!

ב

שניימענטש, אומגעלומפּער, מיט אַ טעפּל

אויפֿן קאָפּ אַנשטאָט אַ קרוין! באַווײַז

נאָך אַ מאָל דײַן שמייכל פֿונעם נעפּל,

וואַרעם אָן מײַן עלנט מיט דײַן אײַז.

אויב מײַן בענקשאַפֿט איז צו דיר דערגאַנגען –

אין די זעלבע טריט־סימנים גיי,

וועסטו אין אַ שטיבעלע פֿון קלאַנגען

מיך געפֿינען תּפֿילה טאָן צו שניי.

ניט געפֿונען – האָב ניט קיין פֿאַראיבל,

קענטיק, אַז מיר האָבן זיך געמײַדט.

ירשן מײַן געוועזנקייט פֿון שטיבל

און פֿאַרענדיק אָטעמען מײַן צײַט.

סיבירער פֿרילינג

א

ס׳נעמען פּאַטשן פֿילקאָלירטע פֿליגל

איבער טײַגע־ווילדערניש אין ווינט.

ס׳קוואַלט און ריזלט ווי צעלאָזטער שפּיגל

מײַל נאָך מײַל און בײַ די ראַנדן גרינט.

נאַסע שנייען זינגען אַ געזעגנס,

פֿליגלען, שפּיגלען פֿול מיט פֿאַרב און קלאַנג.

מיטן יונגן לייבנברום פֿון רעגנס

פֿלאַקערט אויף דער קינדערשער פֿאַרלאַנג

אָנצוּיאָגן אַלע ווילדע שטראָמען,

געבן זיך אַ פֿויגלדיקן טראָג

איבער מענטשן, וועלדער, פֿעלדזן, תּהומען –

צו דעם נײַעם, יום־טובֿדיקן טאָג!

ב

מיטן שימער פֿון די העלע גרינען

שלײַפֿט זיך דער אירטיש אָן ווילד געשטיין.

וויל די כוואַליעס זײַנע קריק געפֿינען,

ווײַלע קריִעס האַלטן שוין אין גיין…

און אַנשטאָט צו קוקן שרעקיק־פֿינצטער

דורך זײַן איינעם אויסגעזעגטן ראָד –

קוקט ער איצט מיט כוואַליע מיט דער מינדסטער

ווי עס גייט די וועלט אַ קאַראַהאָד

רונד אַרום דער זון, וואָס אי מיט העזה

וואַרפֿט זי שווערדן, אי זי לעקט אַצינד

ס׳פֿינקלענדיקע אײַזליכט פֿון בעריאָזע,

ווי עס לעקט זײַן צוקערל אַ קינד.

קירגיזן

שלום אײַך אין ווײַטעניש, קירגיזן,

בײַם אירטיש, פֿון שײַטערן באַגילדט,

וווּ צעווישן טאַנצנדיקע שפּיזן

וויקלט איר אַ ניגון און פֿאַרשפּילט

אײַער אומעט, ביז איר פֿאַלט אין דרעמל.

יעדער זופּט ווי בראַנפֿן זײַן געוויין.

און דער אַלטער הויקער פֿונעם קעמל

שמייכלט מיט די קנייטשן, קאָן פֿאַרשטיין

די מוזיק פֿון אײַער געלן פֿיבער.

ווען מײַן לעבן צאַנקט ווי אַ לאַמטער,

בייג איך מײַן געזאַנג צו אײַך אַריבער,

עפֿן זיבן אויערן און – הער.

מײַן חבֿרל טשאַנגורי

א

לעבסטו נאָך, מײַן חבֿרל טשאַנגורי,

אָדער ביסט אַ שניייִקע געשטאַלט?

פֿון די וואָלקנס פֿלעמלט מיר דײַן צורה

מיט די אַפּלען אויסגעבאָרגט אין וואַלד.

קום זיך שפּילן ווידער און געפֿינען

וואָס מיר האָבן קיין מאָל ניט געהאַט.

מיטן ערשטן אָטעם פֿון באַגינען

לאָמיר קושן יעדער גראָז און בלאַט.

לאָמיר זשליאָקען קליאַטשעמילך פֿון לאָגל

און אויף סאָוועס מאַכן אַ געיעג.

לאָמיר, ברודער, נאָכן לאַנגן וואָגל

אײַנשלאָפֿן ווי דעמאָלט פּאַזע וועג.

ב

קום צו רײַטן ווידער אויף דײַן טויבן,

הויקערדיקן קעמל, און געשווינד

פֿאַרן פּיצל העמד אַ צי מיך אויבן, –

און אַוועקגעלאָזן זיך אין ווינט,

צו באַגעגענען אין שטילע ווינקלען

דעם געבורט פֿון שאָטנס ערבֿ נאַכט.

אַלע גראָזן צויבערן און פֿינקלען,

עס דערקענט אַליין זיך ניט די פּראַכט.

פֿלעקן לעבנס טונקלען אין די ווײַטן,

דער אירטיש, אַ וואָלקנדיקער, גליט.

ס׳בלויט דער קעמל. און מיר ביידע רײַטן

צו די בלאַנקע פֿעלדזן פֿון גראַניט

ג

ווען די בערג די שטאָציקע פֿאַרשווינדן –

גיט אַ שוווּם אַ פֿיאָלעטער וואַלד.

ס׳נעמט אַ לאַנגע אָוונטהאַנט פֿאַרבינדן

אַלצדינג וואָס באַזונדער זיך באַהאַלט.

אויף אַ יאָדלע טאַנצט דאָס לעצטע פֿלעמל,

אויף די ליפּן טאַנצט דאָס לעצטע וואָרט.

אין אַ גראָזן־חלום קניט דער קעמל.

טונקעלער. און בלויז די שטילקייט קלאָרט.

פֿײַכטן וואָלקן שנײַדט אַדורך אַ בראָנע.

עפֿנט זײַנע סודות. נאַכט קומט אָן.

און מיר עסן ביידע די לבֿנה

ווי אַן אויפֿגעשניטענעם קאַוואָן.

בײַם שײַטער

א

בלאָזט די נאַכט פֿונאַנד אין וואַלד אַ שײַטער,

ווערן יונגע ביימער גראָ פֿון שרעק.

צווישן קנאַקנדיקע צווײַגן, קרײַטער,

פֿאַלן שאָטנס, וווּ עס בליצן העק.

און קירגיזן – קינדער, פֿרויען, מענער –

שפּיגלען זיך אין זייער שאַרפֿן ראַנד.

ס׳קנאַקן צווײַגן מיטן קריי פֿון הענער.

און ווי פּערל פֿון געפּלאַצטן באַנד

פֿאַלט אַ טוי אויף שטײַגנדיקע פֿונקען,

פֿאַלט אַ טוי אויף בעטנדיקע הענט.

און אַ פֿויגל אין דער נאַכט פֿאַרזונקען –

קומט צו פֿליִען, און זײַן פֿידל ברענט.

ב

איצט דערלאַנגט אַ פֿלאַטער פֿול מיט גבֿורה

לעבן פֿלאַם אַ בראָנדזענע געשטאַלט.

און אין טאַנץ מיט זילבערנער באַנדורע –

אַ געדריי צוזאַמען מיטן וואַלד.

אַ געדריי. אַ פּויק. אַ הייסער ניגון.

ביז אין פֿונקען־ריטעם פֿון קאָנצערט –

נעמט די געגנט גלאָקיק זיך צעוויגן,

פֿאַלן לעצטע שטערן אין די בערד.

נעמען שיכּור צוטאַנצן קירגיזן

אין אַ קייט בײַם פֿלאַקערדיקן טיש.

און מיט כוואַליעס, לויפֿנדיקע שפּיזן,

קיצלט האָריזאָנטן דער אירטיש.

צפֿון־שטערן

צפֿון־שטערן, שפּאַנסט מיט מיר אין איינעם,

כ׳בין דײַן שניימענטש אין אַ קלייד פֿון הויט.

פֿאַר מײַן קעלט צעלויפֿן זיך די שכנים,

בלויז בעריאָזעס בלײַבן לעבן פּלויט.

צפֿון־שטערן, ביזן טויט געטרײַער,

וויפֿל מילדקייט וועקסטו און דערמאָנסט!

אַלע זומער שנייט אויף מיר אַ פֿײַער,

אַלע ווינטער גלינסטו מיר און גלאָנסט.

זאָל די ניט־פֿאַרגאַנגענע דערמאָנונג

צו דײַן בלאָען שמייכל זײַן געווענדט.

זאָלן אָט די קלאַנגען, זאָל די מאָנונג,

בלײַבן איבער מיר אַ מאָנומענט.


1936
