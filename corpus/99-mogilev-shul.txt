דאָס איז געווען צווישן …19 און 1916. לויטן לוח דאַכט זיך גאָר ניט אַזוי לאַנג, לויטן לעבן אָבער — מיט עטלעכע עפּאָכן צוריק.

 עטלעכע פּיאָנירן, ייִדן מאָלער, האָבן דערפֿירט זײער מלאָכה ביז צו דער מיזרח־גרענעץ פֿון דעם „תּחום־המושבֿ“ ד"ה זײ האָבן דערוויזן, אַז ווען מ׳פֿירט איבערן פּאַפּיר מיט אַ שטיפֿטל אָדער מיט אַ קויל, אָדער איבער אַ לײַוונט אַ פּענדזל און פֿאַרב — באַקומט זיך אַ געמעל. און די יוגנט האָט אָנגעהויבן „קינסטלערן“. ס׳האָבן זיך אָנגעהויבן אויסשײלן גרופּעס, פֿון די גרופּעס איז געוואָרן „שולעס“ און איבער אַלעמען — פּראָבלעמעס.

 חבֿרה חדר־ייִנגלעך, כאָטש שוין אַ דור אַ גאַנצן אַלײן ביז צום גמרא־מלמד ניט דערלאַנגט, איז פֿאָרט געווען אָנגעזאַפּט מיט די זויערלעכקײטן פֿון אַנאַליזע.

 און מיר, נעמענדיק נאָר וואָס אין די הענט אַ בלײַשטיפֿט און אַ פּענדזל, האָבן אָנגעהויבן באַלד אַנאַטאָמירן ניט נאָר די נאַטור אַרום אונדז, נאָר אויך זיך אַלײן. ווער זשע אַזעלכע זײַנען מיר? וועלכן אָרט פֿאַרנעמען מיר צווישן די פֿעלקער? און וואָס אַזעלכעס איז אונדזער קולטור? און ווי אַזוי דאַרף זײַן אונדזער קונסט? אָפּגעטאָן האָט זיך דאָס אַלץ אין אײניקע שטעטלעך פֿון ליטע, ווײַסרוסלאַנד, אוקראַיִנע, פֿון דאָרט האָט זיך עס אַריבערגעקײַקלט קײן פּאַריז און איר גמר — ניט די התחלה, ווי מיר האָבן דעמאָלט געטראַכט — האָט די דאָזיקע באַוועגונג באַקומען אין מאָסקווע אויף דער „ערשטער אויסשטעלונג פֿון ייִדישע קינסטלער אין יאָר 1916“.

 אַרומזוכנדיק נאָך זיך אַלײן, נאָך דער צורה פֿון אונדזער צײַט, האָט מען געפּרוּווט אַרײַנקוקן אין די אַלטע שפּיגלען, זיך צו דערגרונטעווען דורך דער אַזוי גערופֿענער „פֿאָלקס־שאַפֿונג“. דעם דאָזיקן וועג האָבן אין אָנפֿאַנג פֿון אונדזער צײַט דורכגעמאַכט כּמעט אַלע פֿעלקער.

 אויף אַזאַן אופֿן האָט איר פֿאַר זיך די לאָגישע דערקלערונג פֿאַר דעם, ווי אַזוי איך האָב מיך אײן מאָל אין אַ זומער אַ לאָז געטאָן „אין פֿאָלק“. מיט מיר איז געווען ריבאַק.

וועגן דער מאָליעווער שול זײַּנען אַרומגעגאַנגען מעשׂיות. מיר האָבן זיך אַוועקגעלאָזט צון איר. פֿריִער האָבן מיר זיך אָפּגעשטעלט אין קאָפּוסט. מ׳האָט אונדז געזאָגט, אַז די קאָפּוסטער שול איז פֿון דעם זעלבן טיפּ, ווי די מאָליעווער, און פֿון דעם זעלבן מײַסטער געמאָלט געוואָרן. געטראָפֿן האָבן מיר אין קאָפּוסט אַ ביסל קוילן, אָפּגעברענטע ציגל פֿונעם פֿונדאַמענט און עטלעכע שוין אָנגעפֿוילטע קלעצער, וועלכע עמעצער האָט מנדר געווען צום בוי פֿון אַ נײַער שול — די אַלטע איז אָפּגעברענט געוואָרן. און דאָס גאַנצע שטעטל איז אָפּגעברענט געוואָרן און קײן סליאַדן פֿונעם אַלטערטום איז ניט געבליבן.

 מיר זײַנען געפֿאָרן ווײַטער. געקומען קײן מאָליעוו. פֿון דער ווײַטן פֿונעם דניעפּער האָבן מיר דערזען אַ שוואַרץ, הויך, ווי אַ שפּײַכלער אויסזעענדיק, ניט גרויס געבײַ — אַ שול. נאָר דאָס איז דאָך עפּעס ווי אַ פֿאָרשטאָט. דאָס קאָן ניט זײַן יענע שול. מיר זײַנען אַרויס אויפֿן ברעג, אַוועק אין שטאָט אַרײַן זוכן. מ׳האָט אונדז אַרומגעשיקט אין עפּעס נײַע, שטײנערנע, „שענע“ שולן, מיט בודואַרלאָמפּן און פֿריש אָפּגעפֿאַרבטע גזימסן און טאָוולען אַזוי ווי אין אַ פּראָווינציעלן „אילוזיאָן“.

 אין אַ פּאָר שעה אַרום האָבן מיר זי געפֿונען. די שול שטײט בײַם סאַמע דניעפּער, אָבער אין אַזאַ „טאָפּ“ אַז זי קומט אויס אין גאַנצן באַהאַלטן. און דאָס איז מערקווירדיק. די שול פֿלעגט מען שטענדיק שטעלן אַזוי, אַז זי זאָל הערשן איבער די אַרומיקע טאָלן. אַזוי איז אין דרוּיע, אין דובראָוונע און אין אַנדערע שטעטלעך: די שול מיט איר גאַנצער מאַסע, באַזונדערס מיט איר דאַך, גיט דעם גאַנצן שטעטל יענעם כאַראַקטעריסטישן פּראָפֿיל, ווי דער כאַראַקטער פֿון די אַלטע אײראָפּעיִשע שטעט ווערט באַמערקט דורך זײערע טורמען און סאָבאָרן (דאָמען).

 דער שולפֿאַסאָן פֿון מאָליעווער טיפּ (אַ טיפּ אַ דײַטלעכער, אַ קלאָרער, איך וואָלט געזאָגט: אַ קלאַסישער) איז דער זעלבער ווי בײַ די קריסטלעכע באַזיליקעס, ד"ה — דער מיטלסטער טײל אַרויסגעסטאַרטשעט, מיט פֿענצטער אין דער הייך, צווײ נידעריקע פֿליגל בײַ די זײַטן צו צפֿון און צו דרום. אָבער אין אונטערשײד פֿון די קירכן זײַנען די זײַטנטײלן דאָ ניט געעפֿנט, נאָר לחלוטין אָפּגעזונדערט פֿונעם צענטער, פֿון דער מענערשער שול. אין די פֿליגלען איז די ווײַבערשע שול, און נאָר אַ שמאָלע לאָך אין דער הייך פֿונעם אויג פֿאַראײניקט זײ מיט דעם מענערשן טײל. דאָס איז אַן אַלטער פֿאַסאָן. אַזוי איז אונדז אויסגעקומען צו זען די אויסמאָלונגען פֿונעם אינעווייניקסטן אויסזען פֿון דער עלטסטער שול אין דײַטשלאַנד (פֿונעם XIII יאָרהונדערט) אין וואָרמס. אויך דאָרט זײַנען די מענערשע און די ווײַבערשע שולן אויף אײן שטח און אין דער וואַנט צווישן זײ אַ פֿענצטערל. בײַ דעם דאָזיקן פֿענצטערל פֿלעגט שטײן אַ ייִדענע וועלכע האָט נאָכגעזאָגט דעם חזן די תּפֿילות און שוין נאָך איר פֿלעגן איבערזאָגן די איבעריקע דאַוונערינס. אין וואָרמס אויפֿן בית־עולם איז דאָ אַ מצבֿה פֿונעם XIV יאָרהונדערט אײנער אַזאַ „פֿירזאָגערין“.

 די גאַלעריע פֿאַר ווײַבער איז אַ שפּעטערדיקע המצאה. אַצינד איז אויך אין מאָליעוו שוין דאָ אַ גאַלעריע פֿאַר די ווײַבער און אין די זײַטן־פֿליגלען האָבן זיך באַזעצט: אין אײנעם — דער שמשׂ, אַ טאָקער, וועלכער וועט אַ מאָל געוויס אומברענגען אויפֿן פֿײַער די שול מיט זײַנע סטרושקעס און הרובקעלע, אין אַנדערן — אַ חדר. אָבער דעם גאַנצן כאַראַקטער פֿון דער שול גיט איר צו דער העכערער מיטעלער טײל מיט זײַן הויכן שפּיציקן דאַך און די בײַ די זײַטן צון אים צוגעפּרעסטע צווײ פֿליגלען מיט די משופּעדיקע דעכער און קלײנינקע פֿענצטערלעך.

די שול איז אין מיטן טאָג געשלאָסן. מיר האָבן אָפּגעזוכט דעם שמשׂ און ער האָט אונדז געעפֿנט.

 נײן, דאָס איז געווען עפּעס אַנדערש, ווי יענע ערשטע איבערראַשונג, וועלכע איך האָב באַקומען בײַם באַזוך אין דער ראָמאַנישער באַזיליקע, אין דער גאָטישער קאַפּעלע, אין די באַראָקישע קירכן פֿון דײַטשלאַנד, פֿראַנקרײַך, איטאַליע. אפֿשר, ווען אַ קינד וואַכט אויף אין זײַן וויגל, וועלכעס איז אין גאַנצן איבערגעצויגן מיט אַ וווּאַל, אויף וועלכן ס׳זיצן פֿליגן און שמעטערלינגען און דאָס גאַנצע איז פֿון דער זון באַגאָסן, אָט אפֿשר זעט עס דאַן אַזעלכעס.

 די ווענט — האָלצערנע, קלעצער דעמבענע, קלינגען אונטערן קלאַפּ. איבער די ווענט — אַ סטעליע ווי אַ געצעלט, פֿון ברעטער. די נעטן אַלע אָנזיכטיק. אָן אָפּנאַרעניש, קײן פֿאַנטאַזיע, די גאַנצע אַרבעט פֿון דעם סטעלמאַך פֿון אויבן אויף, אָבער דער גאַנצער גוף אַזוי צעגלידערט פֿונעם מאָלער און מיט עטלעכע ניט־קאָמפּליצירטע פֿאַרבן אַזוי פֿאַרפֿילט, אַז אַ גאַנצע גרויסע וועלט לעבט דאָ און בליט און פֿילט אָן דעם דאָזיקן ניט־גרויסן קוביק.

 דער גאַנצער אינעווייניקסטער שטח פֿון דער שול איז באַפּוצט, אָנגעהויבן פֿון די באַנקרוקנס, וואָס ציִען זיך איבער דער לענג פֿון די ווענט, ביז צום סאַמע שפּיץ פֿון דעם געצעלט. די שול, אַ פֿירקאַנטיקע בײַם דיל, גײט איבער אין אַן אַכטקאַנטיקער געצעלטיקער סטעליע, אין גאַנצן ווי אַ יאַרמלקע ענלעך. דרײַקאַנטיקע טאָוולען מאַסקירן דעם איבערגאַנג פֿונעם פֿירקאַנט צום אַכטקאַנט. די דאָזיקע ווענט און די דאָזיקע סטעליע זײַנען צעגלידערט מיט אַ ריזיק געפֿיל פֿון קאָמפּאָזיציע. דאָס איז עפּעס לגמרי אַנטקעגנגעזעצטס צום פּרימיטיוו, דאָס איז די פֿרוכט פֿון אַ גרויסער קולטור. פֿון וואַנען שטאַמט זי? דער מײַסטער פֿון דעם דאָזיקן ווערק — סגל, זאָגט אין זײַן אויפֿשריפֿט, פֿול אײדלסטער באַגײַסטערונג… „שוין לאַנג אַז איך גײ אַרום איבער דער לעבעדיקער וועלט…“

 מ׳דערצײלט פֿון אים, אַז ער האָט דרײַ שולן געמאָלט, אין מאָליעוו, קאָפּוסט און אין דאָלהינעוו (אַנדערע רופֿן אָן אַן אַנדער אָרט). נאָך דעם ווי ער איז פֿאַרטיק געוואָרן, איז ער אַראָפּגעפֿאַלן פֿון דער רישטאָוואַניע און געשטאָרבן. אַזוי דערצײלט יעדעס שטעטל בײַ זיך: די מאָליעווער זאָגן ער איז אין מאָליעוו געשטאָרבן, די קאָפּוסטער — אין קאָפּוסט, די דאָלהינעווער — בײַ זיך. די לעצטע צווײ שולן האָבן אָפּגעברענט. די דאָלהינעווער שוין לאַנג. מײַן פֿאָטער פֿלעגט דערצײלן, אַז ער געדענקט פֿון דאָרטן אַ ריזיקע פֿרעסקע — יעקבֿס קבֿורה, מיט אַ רײַטוואָגן, פֿערד, די בני־יעקבֿ, מיצרים אאַז"וו. מיר קאָנען הײַנט ניט פֿאַרגלײַכן. אָבער די מעשׂה איז כאַראַקטעריסטיש פֿאַר דער אָפּשאַצונג פֿונעם קינסטלער. — אַזוי גרויס איז זײַן ווערק, אַז זײַן ווײַטערדיק לעבן קאָן אים נאָר דערנידעריקן. געענדיקט דאָס ווערק און די נשמה האָט מער ניט וואָס צו טאָן אין גוף.

 דער מיטלפּונקט פֿונעם גאַנצן איז די סטעליע. אין מערבֿ־זײַט, בײַם אַרײַנגאַנג, שטײען ריזיקע לײבן און פּאַוועס הינטער זײ. די לײבן האַלטן צווײ שילדן מיט אויפֿשריפֿטן, די אונטערשטע איז אַן אָנדענקען פֿונעם מײַסטער פֿאַר זיך אַלײן, דאַן גײט אויף די דרײַ צפֿונדיקע און דרײַ דרומדיקע טאָוולען פֿונעם געצעלט אַזוי ווי אַ פֿריז, אויף וועלכן עס וויקלט זיך אויף דאָס לעבן פֿון פֿרעסערס און געפֿרעסענע. אונטן אַ וואַסער, אויף דעם ערד, איבער דער ערד — אַ הימל, אין הימל — שטערן, וואָס צעבליִען זיך אין בלומען. אין וואַסער — פֿיש; זײ ווערן פֿון די פֿייגל געכאַפּט. אויף דער ערד — אַ פֿוקס טראָגט אַ פֿויגל אין פּיסק. אַ בער קלעטערט אויף אַ בוים נאָך האָניק. פֿייגל טראָגן שלענג אין די פּיסקעס. אָט די אַלע פֿליִענדיקע און לויפֿנדיקע — זײַנען מענטשן. דורך זײער פֿירפֿיסיקער אָדער געפֿעדערטער מאַסקע קוקן זײ מיט מענטשן־אויגן, דאָס איז אַ זײער מערקווירדיקער שטריך פֿון דער ייִדישער פֿאָלקסאַרבעט. צי איז דען ניט דאָס אַ רבניש פּנים אָט דער לײבנקאָפּ אין דעם מזלות־געמעל פֿון דער מאָליעווער שול?

איבערן פֿריז צעבליט זיך אַ ריזיקער געוויקסן־אָרנאַמענט, וועלכער כאַפּט אַרום מיט אַ רינג די גאַנצע סטעליע. נאָך העכער — אַ רײ שטעמפּלען מער פֿון אָריענטאַלישן, איך וואָלט געזאָגט: פֿון מויריטאַנישן צוזאַמענשטעל, און אין זײ אַ קאָמפּליצירטע איבערפֿלעכטונג פֿון שטריק — אַ מאָטיוו, וואָס דערמאָנט זײער לעאָנאַרדאָ דאַ ווינטשיס צייכענונג פֿאַרן שטעמפּל פֿון זײַן אַקאַדעמיע. און איצט דערמאָן איך מיך, אַז איך האָב געזען אין מילאַן, אין קאַסטעלאָ, אַ זאַל, וואָס זײַן סטעליע ווערט אויך צוגעשריבן לעאָנאַרדאָן, אויך מיט אַזאַ ענלעכן שטריק־אָרנאַמענט.

איבער דעם שטײען אויסגעשטעלט אין אַ שורה די מזלות. צוועלף קאָמפּאָזיציעס אין קרײַזן, געקײטלט אין אײנעם, אַ גאַנצע זאַך. דאָס מזלות־געמעל איז זײער אײגנאַרטיק און אײניקע פֿון זײַנע צײכנס זײַנען מערקווירדיק לאַקאָניש און קרעפֿטיק. אַזוי למשל, דער שיסער (מזל־קשת). בסך־הכּל צווײ הענט, אײנע האַלט דעם בויגן, די אַנדערע ציט אָן דעם פֿאָדעם. דאָס איז די „קרעפֿטיקע האַנט“, די „שטראָפֿנדיקע האַנט“ פֿון דער ביבל. און איבער דעם אַלעמען, אין מיטלפּונקט פֿון דער „יאַרמלקע“ — אַ דרײַקעפּיקער אָדלער: די פֿאַרוואַקסונג אין אײנעם פֿונעם רוסישן און פֿון פּוילישן אָדלער.

אין מיזרח, איבערן אָרון־קודש, ווידער לײבן, נאָר דאָ האַלטן זײ שוין די לוחות און פֿון זײ אַ גרויסער כּפּורת כאַפּט אַרום דעם אָרון־קודש. אין די זײַטן צווײ פּאַנאָס, — לינקס אויף דער צפֿון־וואַנט אַ „וואָרמײַזא“. עפּעס אַ פֿאַרשאָלטענע שטאָט אַרומגעכאַפּט פֿון עפּעס אַ דראַקאָן, און אַן עץ־החײם. אויף דער אַנדערער זײַט, אין צפֿון־מערבֿ — ירושלים און דער עץ־הדעת.

אויף די דרײַעקן, וואָס מאַסקירן דעם איבערגאַנג פֿון די ווענט צו דער סטעליע, אויף אײנעם פֿון זײ, אין צפֿון־מערבֿ — דער שור־הבר; אויף דעם אַנדערן, אין צפֿון־מיזרח — אַ ווילדע ציג; אויפֿן דריטן, אין דרום־מיזרח — דער לוויתן; און אויפֿן פֿערטן, אין דרום־מערבֿ — אַ העלפֿאַנד מיט אַ טראָגשטול אויפֿן רוקן.

 אויף די ווענט — טאָוולען מיט אויפֿשריפֿטן, הײליקע כּלים פֿון מלך שלמהס בית־המיקדש, אָרנאַמענטן און אַלערלײ לעבעדיקע ברואים.

 דער אוצר פֿאָרמען בײַם מאָלער — אַן אומדערשעפּלעכער. און מ׳זעט ווי דאָס אַלץ האָט זיך בײַ אים געגאָסן, ווי פֿון אַ פֿילהאָרן, און ווי די האַנט פֿונעם ווירטואָז איז ניט מיד געוואָרן און ניט אָפּגעשטאַנען פֿון דער געשווינדיקײט פֿונעם פֿאַרטראַכטן. פֿון יענער זײַט אָרון־קודש האָב איך אַנטדעקט די ערשטע פֿאָרויסצײכענונג מיטן פּענדזל, דעם „קאָנטור“ פֿונעם גאַנצן געמעל, דאָס וואָס דינט אַלס גרונדלאַגע צו דער ווײַטערדיקער פֿאַרבן־באַאַרבעטונג. דער דאָזיקער „קאָנטור“ איז אָנגעוואָרפֿן אויף דער וואַנט דורך אַ מײַסטער פֿון גוואַלדיקער געוווינטקײט, בײַ וועלכן דער פּענדזל איז פֿולקום אונטערגעוואָרפֿן דעם ווילן.

 דער קאָליר פֿון דער מאָלערײַ — בורשטין־פּערלדיק מיט ציגל רויטע פֿונקען. ער איז ניט צום דערפֿאַסן, ער לעבט און באַוועגט זיך אַ דאַנק דעם ספּעציפֿישן שײַן. אין אַלע פֿיר ווענט זײַנען דאָ פֿענצטער אין דער סאַמע הײך. די זון גײט אַרום און אַרום און יעדע שעה איז יעדע וואַנט, און באַזונדערש די משופּעדיקע טײלן פֿון דער סטעליע, אַנדערש באַלויכטן. דאָס גיט צו דעם גאַנצן אַן אומאויפֿהערלעך שפּיל. דאָס געמעל איז, בײַ זײַן גאַנצער דורכזיכטיקײט, זײער דיק, אַלץ שווערע פֿאַרבן: אָכרע, בלײַווײַס, צינויבער, גרינס, צום ווינציקסטן די קאַלטע טענער, בלוי און פֿיאָלעט.

 פֿון וואַנען אָבער גײט עס אָט דער שטראָם? וווּ האָט דער דאָזיקער וואָלקן געטרונקען, כּדי זיך אויסצוגיסן אין אַזאַ וווּנדערלעכן רעגן?

 זאָלן זוכן און אַרומקלעטערן די פֿאָרשערס אין דעם ים פֿון דער געשיכטע פֿון דער קונסט, איך קאָן נאָר זיך טײלן מיט פֿאָלגנדיקן פֿון מיר באַאָבאַכטעטן פֿאַקט. אין שול איז תּמיד פֿאַרהאַנען אַ קלײנע ביבליאָטעק. אין די אַלטע שולן שטײען אין די ספֿרים־שאַפֿעס גמרות און אַנדערע ספֿרים פֿון די סאַמע עלטסטע דרוקן, מיט רײַכע שער־בלעטער און אײניקע צירונגען און שלוס־צײכענונגען. אָט די עטלעכע בלעטער האָבן אין זײער צײַט געשפּילט די זעלבע ראָלע וואָס הײַנט די אילוסטרירטע זשורנאַלן, זײ האָבן באַקאַנט געמאַכט מיט די נײַסטע קונסטפֿאָרמען. און ריכטיק. איך האָב אַ מאָל געזען אַ מצבֿה מיט אַזאַ מין באַרעליעף: אַ בער שטײט אויף די הינטערשטע לאַפּעס און נעמט אַרום אַ בליִענדיקן אַקאַנטעווע אָרנאַמענט. אין אַ הויפֿן שמות פֿון דרוק אַמסטערדאַם פֿונעם 16טן און 17טן יאָרהונדערט אויפֿן בוידעם פֿון דער דרוּיער שול האָב איך געזען אַ שלוס־צײכענונג פּונקט מיט דעם זעלבן מאָטיוו, און ס׳קאָן קײן ספֿק ניט זײַן, אַז דער סקולפּטאָר פֿון דער מצבֿה איז אינסטרויִרט געווען פֿון דער דאָזיקער שלוס־צײכענונג.

אַ צווײטער בײַשפּיל: דאָס שניצעכץ און די גאַנצע קאָמפּאָזיציע פֿון די פֿילשטאָקיקע אָרון־קודשס און די רענעסאַנסיש־באַראָקישע שער־בלעטער פֿון די ייִדישע ספֿרים. פֿאַרן ייִדישן שניצער האָבן די דאָזיקע שער־בלעטער געדינט אַלס מוסטערן פּונקט אַזוי ווי פֿאַר די אַרכיטעקטאָרן — די אַרבעטן פֿון וויניאָלאַ און פּאַלאַדיאָ.

 בלײַבט נאָך די פֿראַגע וועגן נאַציאָנאַלן מאָמענט פֿון דער דאָזיקער מאָלערײַ. מיר לאָזן זי פֿאַר די פּסיכאָלאָגן און עטנאָגראַפֿן. נאָר מיר וועלן זײ אויפֿמערקזאַם מאַכן, אַז דאָס קרובֿהשאַפֿט פֿון די פֿאָרמען, וואָס זײַנען מיט אַזאַ וותּרנות צעוואָרפֿן אויף די ווענט און סטעליע פֿון דער מאָליעווער שול, מיט די גלײַכצײַטיקע פֿאָרמען פֿון אַנדערע אומות דאַרף צווינגען באַזונדערש ערנסט זיך צו פֿאַרטראַכטן. דער איטאַליענער פֿיאָראַווענטי האָט געסטרויעט דעם אוספּעניער סאָבאָר אין קרעמל, און זײַן לאַנדסמאַן אַלאָיִזי — דעם קרעמל. דער פֿיניקיאַנער חירם האָט געבויט שלמה המלכס בית־המיקדש. אַזעלכע עדות קאָן מען אָנפֿירן אָן אַן עק.

בכן איצטערט, ווען אַלס סימן פֿון אַ קולטורפֿאָלק דינט די געדרוקטע ליטעראַטור, צײַטונגען און זשורנאַלן, אַן אײגענער טעאַטער, אַן אײגענע מאָלערײַ, אַ מוזיק אד"גל — מיר האָבן דאָס אַלץ, הײסט עס — מיר זײַנען אויך אַ קולטורפֿאָלק. עס פֿעלט נאָר אַ גלענצנדיקער ייִחוס־בריוו. אָבער אויב צוליב דעם הייבט מען אָן קריכן צום אַלטערטום און אויב נאָר צוליב דעם אַלײן דערקלערט זיך דער אינטערעס אויך צו דער „פֿאָלקסשאַפֿונג“, איז שוין גלײַכער אָן אָט דער קולטור. ניט נײטיק.

 און אויב איצטער, ווען די טעכניק פֿון די ווידעראויפֿפֿירונגען שטײט אַזוי הויך און די דרוקמאַשין אַרבעט גיך, וועלן אָט די זאַכן קריגן די ברײטסטע פֿאַרשפּרײטונג און זײ וועלן אָנשטעקן די „קונסטלערערס“ און זײ וועלן אָנהייבן צו פּודערן און סטיליזירן אָט דעם אײן מאָל זיך באַוויזענעם פּנים, צעהאַקן אים אויף שטיקלעך און אָט דעם וויניגרעט אונטערטראָגן אַלס אַ נײַע קונסטקולטור, — איז שוין גלײַכער אָן אָט דער קולטור. ניט נײטיק.

 דאָס וואָס מ׳רופֿט קונסט, ווערט געשאַפֿן דאַן, ווען מ׳ווײסט ניט, אַז דאָס וואָס מ׳טוט איז קונסט. נאָר דעמאָלס בלײַבט עס אַלס דענקמאָל פֿון קולטור. הײַנט ווערט די קונסט געשאַפֿן דורך די, וועלכע קעמפֿן קעגן איר.

 אונדז איז דער לעבעדיקער הונט טײַערער אײדער דער טויטער לײב. מיר ווײסן, אַז ווען דער הונט שטאַרבט, ווערט ער אַ לײב.
