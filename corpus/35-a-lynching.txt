נישט װײַט פֿון דאָרף בױרק, צװישן באַנװלפֿעלדער, װאָס האָבן זיך געצױגן װי װײַט ס'אױג האָט געקענט כאַפּן, און אַ געדיכטן סאָסנאָװן װאַלד, דורכגעװאָרפֿן מיט סיפּרעסבײמער, איז געשטאַנען אַן אַלטע, שװאַרצע געבײַדע, געבױט פֿון קײַלעכדיקע קלעצער. די קלעצער זענען געװען צעשפּאָלטן פֿון אַלטקײט, פֿאַרשמירט מיט לײם און בהמה־מיסט און װען נישט די פּאָר הינער, װאָס האָבן זיך געבאָדן אין הײסן זאַמד, װאָלט מען געקענט מײנען אַז ס'איז אַ חורבֿה, אַז דאָ װױנט קײנער נישט. צום װאַלד צו, אױף אַ בערגל איז געשטאַנען אַ נאַקעטער דעמב אָן צװײַגן, אָן קאָרע, װוּ אַן אָדלער איז געװען אױסגעברענט. דער דעמב איז געװען אַרומגערינגלט מיט שטײנער — אַ זכר אַז דאָ האָבן אַ מאָל אינדיאַנער תּפֿילה געטאָן.
 אַ מאָל, גאָר אַ מאָל האָט גענעראַל בױרק אױסגעשאָסן אין נאָמען פֿון גאָט און פֿון ענגלישן קעניג כּמעט אַ העלפֿט פֿון פֿרידלעכן שבֿט טשעראַקי און די איבערגעבליבענע האָט ער אין אַ משך פֿון יאָרן געהאַלטן אין אײן טרײַבן, ביז זײ האָבן ביסלעכװײַז פֿאַרלאָזט די געגנט און אַריבער נאָך פֿלאָרידע. דערפֿאַר האָט אים דער קעניג דערלױבט צו האַנדלען מיט שקלאַפֿן און אים געשאָנקען אַ שטיק לאַנד, די גאַנצע געגנט װאָס מען רופֿט „בלו־רידזש“. גענעראַל בױרק האָט דאָס אױפֿגעשטעלט די געבײַדע פֿון קלעצער, אַראָפּגעבראַכט אַהער צענדליקער משפּחות נעגערס צו באַאַרבעטן די ערשטע באַנװלפֿעלדער. דאָס איז נאָך געװען אין יענע צײַטן װען ס'האָט זיך נאָר געפֿאָדערט צו זײַן בײַ טאָג אַ װײַסער און בײַ נאַכט, אױב אַ װײַסער האָט נישט אַרויסגעטריבן דעם נעגער און פֿאַרנומען זײַן בעט, האָט מען פֿון אים געלאַכט אין די פֿױסטן.
נאָך דעם בירגערקריג זענען זיך כּמעט אַלע נעגערס צעלאָפֿן, זיך באַזעצט אין װײַטע שטעט און דערפֿער, װוּ מען קען זײ נישט. צװישן די, װאָס זענען געבליבן איז געװען דזשים מיט זײַנע קינדער.
די בױרקס זענען זיך ביסלעכװײַז צעפֿאָרן, אױסגעשטאָרבן און ס'גאַנצע פֿאַרמעגן איז איבערגעגאַנגען צו אַ װײַטער קרובֿה אין ענגלאַנד און װען נישט דער נאָמען פֿון דאָרף, װאָלט קײנער נישט געװוּסט אַז ס'איז אַ מאָל געװען אַ גענעראַל בױרק. די באַנװלפֿעלדער האָבן רײַכע פֿאַרמערס גענומען אין אַרענדע און דזשים איז געװאָרן אַ „פֿאָרמאַן“, געדונגען אין די אַרומיקע דערפֿער נעגערס צו דער אַרבעט.
______________________
אױף דער שװעל אין שאָטן איז געזעסן אַן אַלטער נעגער. די באָרװעסע פֿיס אָנגעשטעלט װי קראָקװעס, די צו לאַנגע הענט אַרומגעפֿלאָכטן אַרום די פֿיס און די שװערע דלאָניעס מיט צעשפּרײטע פֿינגער, װי זײ װאָלטן זיך נישט געקענט פֿאַרמאַכן, האָבן דאַכט זיך אָנגערירט די ערד. ער האָט געדרימלט מיט האַלב פֿאַרמאַכטע אױגן־לעפּלעך. זײַן קורצע פּלאַטשיקע נאָז מיט די צעעפֿנטע נאָזלעכער, די קרײַזלעך אױפֿן קאָפּ, װאָס זענען געקראָכן ביז צו די ברעמען, די נאַקעטע הענט מיט די פּלײצעס, װי מיט אַ גרױער, אױסגעקראָכענער פֿעל אַרומגענומען — אַלץ האָט דערמאָנט אַן אַלטן אוראַנג־אוטאַנג.
פֿליגן, גרױס װי בינען מיט גאָלדענע בײַכער זענען געשטאַנען אױף זײַנע האָריקע הענט, אױפֿן באַװאַקסענעם שטערן, אַרום דער נאָז. זײ האָבן געשפּונען מיט די הינטערשטע און פֿאָדערשטע פֿיסלעך, געפֿלױגן הין און צוריק און געזשומעט. עס האָט אים כּמעט װי נישט געאַרט. ער האָט געחלומט פֿון יענע צײַטן װען אױף די פֿעלדער איז אַלץ געראָטן, מען האָט נישט געדאַרפֿט אױפֿהענגען אױף די פּלױטן שלאַנגען, עס זאָל רעגענען. דער נעגער האָט נישט געזאָרגט, געהאַט צו עסן ביז איבערן האַלדז — איז מען טאַקע געװען פֿרײלעך, געװוּסט אַז דער װײַסער זאָרגט פֿאַר דיר און אַז מען האָט זיך פֿונאַנדערגעשפּילט אױף דער „באַנדזשו“, איז זיך דער עולם פֿון מײַלן װײַט צונױפֿגעקומען אין מיטן פֿעלד צום טאַנץ. צײַט אָבער דעם בירגערקריג איז געװאָרן אַן איבערקערעניש. אַלץ װערט טײַערער און טײַערער, דער מענטש קען שױן באַלד נישט לעבן. דאָס יונגװאַרג איז װילד, בריקעט, האָט מער נישט מורא פֿאַר גאָט און פֿאַרן װײַסן, װיל מער נישט גײן אין שפּאַן, פֿױלט זיך… אַ מאָל האָט דער װײַסער געהאַט אַ בײַטש, האָט מען דערפֿאַר נישט געװוּסט פֿון קײן „לינטשן“... די מלחמה איז פֿאַרן נעגער געװען אַן אמתע קללה, זי האָט אָפּגעשניטן די הענט — װי דער גלח האַרפּער האָט אים אַ מאָל געזאָגט — און געהײסן זײ גײן אַרבעטן אָן דער הילף פֿון קאָפּ.
אין זײַן טעמפּן מוח האָט זיך צום טױזנטסטן מאָל איבערגעחזרט די מעשׂה װי גאָט האָט אין אָנהײב באַשאַפֿן אַ נעגער מיט אַ װײַסן און אַװעקגעשטעלט פֿאַר זײ צװײ פּעקלעך, אַ גרױס און אַ קלײנס. דעם ערשטן האָט גאָט צוגערופֿן דעם נעגער און אים געהײסן ער זאָל זיך אױסקלײַבן אַ פּעקל. דער נעגער מיט די גרױסע גײַציקע אױגן האָט אױסגעקליבן דאָס גרױסע. דער װײַסער האָט געפֿונען אין קליינעם פּעקל אַ פֿלעשל טינט מיט אַ פֿעדער, דער נעגער — אַן אַקער־אײַזן מיט אַ בראָנע. פֿון דעמאָלט אָן באַאַרבעט דער נעגער די פֿעלדער און דער װײַסער פֿירט די ביכער.
פֿון מאָל צו מאָל האָט ער אַ טרײסל געטאָן מיטן קאָפּ, צעעפֿנט ס'מױל, אַ שטשירע געטאָן מיט די אָפּגעגעסענע פֿון אַלטקײט צײן, װי ער װאָלט מיט זײ געװאָלט אָפּיאָגן אַ פֿליג און צוריק אײַנגעדרימלט.
דער אַלטער נעגער איז געװען דזשים.
פֿון װאַלד האָט זיך געטראָגן אַ שװערער ריח פֿון גומע, פֿון טערפּענטין, זיך אױסגעמישט מיטן ריח פֿון צעבליטע באַנװלפֿעלדער, װאָס איז געהאָנגען פֿאַר די אױגן װי שטיקער פּאַרע, װאָס קנױלן זיך פֿון אַ טײַך. די ריחות האָבן דעם נעגער באַרױשט, שװערער געמאַכט די אָפּגעאַרבעטע גלידער. ער האָט געעפֿנט ס'מױל, פֿאַרמאַכט דאָס לינקע אױג און מיטן רעכטן געקוקט װי די זון פֿאַרגײט. אײנזילביקע טענער פֿון פֿײגל און חיות האָבן נאָך בולטער געמאַכט די שטילקײט, זי געטראָגן און אָפּגעקלונגען איבער די ברײטע פֿעלדער װי מעשׂהלעך, אײַנגעשלעפֿערט אַלץ אַרום. די זון איז פֿאַרגאַנגען. ער איז געבליבן זיצן מיטן אָפֿענעם מױל, נאָך אַלץ געקוקט מיטן רעכטן אױג אױף דעם אָרט װוּ די זון איז פֿאַרגאַנגען און דער צער פֿון נישט װערן האָט געמאַכט זײַן פּנים טעמפּ און אומבאַהאָלפֿן.
עס האָט אָנגעהױבן טונקל צו װערן.
אין דער אָפֿענער טיר, װאָס איז געװען באַלױכטן מיט אַ מאַטן שײַן פֿון אַ לאָמפּ, איז געזעסן דזשימס עלטסטע טאָכטער, אַ מיטל־יעריקע נעגערטע, אײַנגעװיגט מיט אײן האַנט אַ קינד און מיט דער צװײטער האָט זי אַרױסגעגעסן פֿון אַ בלױער שיסל קאַלטע קוקורוזע. דאָס קינד האָט נישט געװאָלט שלאָפֿן, זיך געריסן, האָט זי אַװעקגעשטעלט אױף דער ציגלנער פּאָדלאָגע די שיסל, זיך אַריבערגעבױגן איבערן װיגל און מיט אַ דינער, קלינגענדיקער שטימע, װי פֿון אַ יונג מײדל, איז זי זיך שטיל און טרױעריק פֿאַרגאַנגען.
Go ‘long to sleepMy little babyMamma gone to townPapa running roun
8
8
לײג זיך ליולינקע / מײַן פּיצל קינד./ מאַמע איז אין מאַרק אַװעק, / טאַטע װאַלגערט זיך אין שענק —- / קײנער מיטן קינד נישטאָ.
Left nobody with the baby
אַ נעגערל פֿון אַ יאָר אַכט, װאָס איז געלעגן אױסגעצױגן אין מיטן דער פּאָדלאָגע אױפֿן בױך, געבלעטערט אַ ביבל מיט בילדער, האָט געלאָזט ליגן דאָס בוך, זיך צוגעשאַרט אױף אַלע פֿיר צו דער שיסל און מיט די פֿינגער זיך גענומען פּאַקן די קוקורוזע אין מױל אַרײַן.
אַ געלע קאַץ, װאָס איז געשלאָפֿן צופֿוסנס דעם קינד האָט זיך איבערגעצױגן און פּלוצלונג אַריבערגעשפּרונגען דער נעגערטע איבערן קאָפּ. זי האָט זיך איבערגעשראָקן, אױסגעשפּיגן און נאָכגעשיקט דער קאַץ אַ קללה. זי האָט באַמערקט װי איר ייִנגל שלינגט די קוקורוזע, האָט זי אױפֿגעהערט װיגן ס'קינד און זיך צעשריגן שלינגענדיק די װערטער מיט אַ צעצויגענעם ניגון׃
— פֿרעד, שטעל שױן אַװעק די שיסל! האָסט נישט געהאַט דײַן פּאָרציע, פֿרעסער דו? היט זיך פֿרעד כ'זאָל זיך נישט צוכאַפּן צו דיר! דײזי און דײַנאַ האָבן געדאַרפֿט אַװעקשטאַרבן, אַלע גוטע קינדער שטאַרבן און אַזאַ שלאַק האָט צװײ מאָל געפּאָקט און דאָס לעבט! װאָס שטשירעסטו מיט די צײן? גײ בעסער און באַגיס די בלומען!
דאָס נעגערל האָט געשמײכלט פֿון אײן אױער צום צװײטן, זיך באַלעקט מיטן רױטן צינגל, גענומען אַ קרוג מיט װאַסער און באַגאָסן די בלוטיקע געראַניום־בלומען, װאָס זענען געװען צעשטעלט איבער אַלע פֿענצטער אין ערדענע טעפּ, אין הילצערנע קעסטלעך. ער האָט אַװעקגעשטעלט די קרוג, געבליבן שטײן אין מיטן שטוב, געקוקט אַ װײַלע אױף דער רױטער אַפֿישע פֿון אַ צירק, װאָס איז געהאָנגען אױף דער װאַנט, געריסן די אױגן, נישט געװוּסט װאָס צו טאָן מיט זיך און זיך צעגענעצט. ער האָט זיך אַרױסגעשאַרט פֿון שטוב, די מוטער זאָל נישט באַמערקן, און זיך געזעצט לעבן זײדן אױפֿן טרעפּל.
די קאַץ איז אױסגעװאַקסן, גענומען דרײען מיטן עק, זיך רײַבן אַרום דזשימס באָרװעסע פֿיס, װוּרטשען. פֿרעד האָט געכאַפּט אַ פֿליג נאָך אַ פֿליג און זײ אונטערגעטראָגן דער קאַץ. די קאַץ האָט פֿאַרריסן ס'קעפּל, זיך געקרעקט און זײ געשלונגען לעבעדיקערהײט. אַ צופֿרידענע האָט זי זיך באַלעקט, זיך אַרומגעװאַשן מיט דער צונג, מיט דער לאַפּקע און זיך אױסגעצױגן לעבן דזשימס פֿיס.
— פֿרעד — האָט דער זײדע זיך איבערגעצױגן און געשמײכלט צום אײניקל — װײסטו פֿאַר װאָס אַ קאַץ װאַשט זיך אַרום נאָכן עסן? כ'רעד דאָך צו דיר, װאָס כאַפּסטו פֿליגן?
— כ'הער זײדע!
— „װעל“, װען אַ קאַץ האָט ס'ערשטע מאָל געכאַפּט אַ מױז האָט די מױז אַזױ געזאָגט׃ „מיך אַרט נישט װאָס דו גײסט מיך אױפֿעסן, ביסט שטאַרקער, האָסט מיך געכאַפּט — עס! אָבער דאַרפֿסט מיך נישט באַלײדיקן! בײַ לײַטן פֿירט זיך, אײדער מע גײט עסן, װאַשט מען אָפּ די הענט, ס'פּנים, און דו — גאָרנישט! געכאַפּט און גײסט גלײַך עסן מיט דײַנע שמוציקע הענט!“ „ביסט גערעכט — האָט די קאַץ געזאָגט — װאַרט דאָ צו ביז כ'װעל זיך אײַנװאַשן“. און אַז די קאַץ האָט זיך אַרומגעװאַשן איז שױן די מױז נישט געװען. פֿון יענעם טאָג אָן טרױט זי קײנעם נישט, עסט זיך פֿריִער אָן און דערנאָך װאַשט זי זיך אַרום, כי, כי, כי, אַ פֿאַלש באַשעפֿעניש אַ קאַץ! הער זיך אײַן, פֿרעד, האָסט געגעבן די קראָליקעס עסן? — האָט דער זײדע פֿאַרענדיקט מיטן זעלבן ניגון.
— יאָ, זײדע.
— טאָ גײ טאַקע שלאָפֿן!
— בוקערט איז דאָך נאָך נישט געקומען פֿון דער אַרבעט?
— ער אַרבעט געװיס „אָװער־טײַם“.
די אָנגעגליטע ערד האָט זיך געקילט, אָנגעפֿילט די לופֿט מיט אַ װאַרעמקײט, װאָס האָט געטריקנט אין האַלדז, געקלעפּט די אױגן. אױפֿן זאַמדיקן װעג האָבן זיך באַװיזן עטלעכע שאָטנס, געשפּרונגען אײנער אין צװײטן אַרײַן. באַלד צעשװוּמען און זיך צוריק באַװיזן.
— מען קומט דאַכט זיך פֿון פֿעלד, האַ? — האָט דער אַלטער אָנגעשטעלט אַן אױער — זאָל דאָס זײַן בוקערט?
— זײדע, דאָס איז נישט בוקערט — האָט פֿרעד אָנגעכאַפּט דעם זײדן פֿאַר דער האַנט — דאָס קומט אָן דער שעריף מיט נאָך עטלעכע מענטשן.
— װער, דער שעריף? — האָט דער אַלטער זיך אױפֿגעשטעלט מיט אַ קרעכץ, הכנעהדיק געװאַרט ער זאָל אונטערקומען און גענומען רופֿן די טאָכטער — קיטי, קיטי, װאָס זאָגסטו, װאָס דער שעריף קומט צו אונדז אַזױ שפּעט, האַ?
אַן איבערגעשראָקענע איז קיטי געשטאַנען מיט דער שיסל אין בײדע הענט. זי האָט זיך געדרײט, נישט געװוּסט װאָס צו טאָן מיט זיך, נישט געװוּסט װי אַזױ פּטור צו װערן פֿון דער שיסל, מיט אַ מאָל זי אַ האַסטיקן שטעל אַװעק געטאָן אױף דער פּאָדלאָגע און איז אַרױס.
פֿאַר דער שטוב איז געשטאַנען דער שעריף, נישט קײן הױכער יונגער־מאַן, דאַר און בייגיק, װי ער װאָלט געװען געמאַכט פֿון שטאָלענעם דראָט. די שטיװל מיט די געפּאַסטע כאָלעװעס זענען געװען װײַס פֿון שטױב און אױפֿן אָרעם האָט ער געטראָגן אַ ביקס. מיט אים זענען געשטאַנען דרײַ מיטל־יעריקע פֿאַרמערס.
— גוט איװנינג, דזשים! — האָט דער שעריף אים װױלעריש באַגריסט.
— גוט איװנינג, קעפּטען! — האָט דזשים זיך פֿאַרנײגט און געװיזן אױף דער אָפֿענער טיר — אָנגעלײגטע געסט!
— הער זיך אײַן דזשים — איז דער שעריף צוגעגאַנגען נענטער — מיר זענען געקומען װעגן „ביזנעס“... די זאַך איז די, אױב װילסט נישט ס'דאָרף זאָל „לינטשן“ בוקערטן, טאָ גיב אים אונדז גלײַך אַרױס, פֿאַרליר קײן צײַט נישט! ס'גאַנצע דאָרף קען יעדע מינוט אָנקומען, הערסט?
די נעגערטע האָט זיך געצלמט און געציטערט. נאָך מײדלװײַז װען זי האָט געװאַשן בײַ אַ פֿאַרמער װעש, װוּ אַ זילבערנער לעפֿל איז פֿאַרלױרן געגאַנגען, האָט דער פֿאַרמער מיטן װײַב אױף איר אַזױ געשריגן, געסטראַשעט צו שמײַסן, אױב זי װעט זיך נישט מודה זײַן, אַז פֿון גרױס שרעק איז בײַ איר ס'לשון אָפּגענומען געװאָרן. פֿון דעמאָלט אָן האָט זי זיך געשראָקן פֿאַר יעדן װײַסן. איצט, אױסהערנדיק דעם שעריף, האָט זי זיך אין גאַנצן געװאָרפֿן און פֿון צו פֿיל שרעק געקריגן קוראַזש און זיך פֿאַרגאַנגען מיט אַ ניגון׃ 
— טײַערער, װאָס רעדט איר? װאָס האָט מײַן בוקערט געטאָן? אַזאַ שטילער, ער טשעפּעט קײן פֿליג נישט, מײַן אָרעמער „באָי“.
— בוקערט האָט אַ שעה צוריק פֿאַרשלעפּט מעקלורס טאָכטער… מען האָט זי קױם אָפּגעמינטערט… מעקלור לױפֿט אַרום מיט אַ געלאָדענער ביקס, װי אַ משוגענער, רופֿט יונג און אַלט מען זאָל אים העלפֿן נעמען דאָס געזעץ אין די אײגענע הענט. איר װײסט װאָס דאָס הײסט?
די מוטער מיטן זײדן האָבן געװוּסט װאָס דאָס הײסט, געװוּסט אַז דער רויִקער בוקערט האָט נקמה גענומען פֿאַר זײַן שװעסטער, די פֿערצן־יעריקע רעגינע, װאָס מעקלור האָט פֿאַרפֿירט. פֿאַרלױרענע האָבן זײ זיך איבערגעקוקט, אומבאַהאָלפֿן געװיגט מיט די קעפּ און געשװיגן.
— װאָס שװײַגסטו, דזשים? — איז דער שעריף צוגעשטאַנען — זאָג מיר װוּ ער איז, כ'גיב דיר מײַן ערנװאָרט, אַז נאָך הײַנט פֿיר איך אים אַװעק נאָך אַטלאַנטע, ער זאָל קריגן גערעכטיקײט, אַז נישט װעלן זײ אים „לינטשן“!
— בוקערט איז נאָך נישט געקומען פֿון דער אַרבעט — האָט דער אַלטער געענטפֿערט, און געמאַכט אַ מינע װי ער װאָלט איבערגעלעבט פֿיזישע יסורים — דו קענסט מיך, אַז כ'זאָג נישט קײן ליגן.
— װאָס דען, אמת זאָגסטו? — האָט זיך אַ פֿאַרמער אָנגערופֿן — אַפֿילו דעמאָלט װען ס'װעט זיך הערן דאָס לעצטע בלאָזן פֿונעם שופֿר, װעט אַ נעגער זאָגן „אָמן“ נאָך דעם גלחס דרשה און בשעת־מעשׂה מאַכן „קליאָק, קליאָק“ צו זײַן שכנס הינער! מיר קענען אײַך!
די נעגערטע איז געפֿאַלן דעם שעריף צו די פֿיס און זיך צעװײנט שפּיציק, װי אַ הונט װאָלט געװויעט׃
— װאָס װיל מען פֿון אונדז, אומגליקלעכע?... מעקלור האָט פֿאַרפֿירט מײַן אײנציקע טאָכטער, נאָך אַ קינד, אַ פֿערצן־יעריק קינד און גײט אַרום פֿראַנק און פֿרײַ… און מײַן בוקערט אַזאַ שטילער…
— װאָס װעט העלפֿן אײַער געװײן — האָט דער שעריף זיך אַרױסגעדרײט פֿון אירע הענט — געדענקט, גיט אים בעסער איבער אין מײַנע הענט אױב איר װילט נישט דער המון זאָל אים לינטשן!
דזשים האָט אַרױסגעבראַכט די ביבל און זי געװיזן דעם שעריף׃
— איר גלײבט מיר נישט, איר גלײבט נישט קײן נעגער, גוט! אַ נעגער איז נישט באַגלײבט, אַ מאַן איז נישט באַגלײבט און אַפֿילו אַ װאָלקן אױך נישט! אַ װאָלקן זאָגט פֿיל מאָל צו אַז ס'װעט זײַן אַ רעגן און ס'רעגנט נישט! איז דזשים גערעכט?
— גערעכט!
— אָבער די ביבל — האָט דזשים עס אונטערגעטראָגן דעם שעריף — די ביבל איז באַגלײבט, דער ביבל גלײבט יעדער, װײַל דאָס געדרוקטע װאָרט איז אמת — שװער איך דיר, דו קענסט דאָך דזשימען, װען דו ביסט נאָך אַזאַ קלײנער געװען האָב איך דיך אױף די הענט אַרומגעטראָגן, אמת?
— אמת!
— שװער איך דיר בײַ דער ביבל, אַז בוקערט איז נאָך הײַנט נישט אַהײמגעקומען, װי איך בין אַ קריסט! גלײבסט מיר? אױב נישט, זענען די טירן אָפֿן, גײ און זוך!
— כ'גלײב דיר, כ'גלײב דיר ,דזשים — האָט דער שעריף זיך בעסער אָנגעטאָן די ביקס אױפֿן אָרעם — דער עיקר, מען דאַרף קריגן בוקערטן, אױב איר װעט האָבן אַ שפּור װוּ ער געפֿינט זיך, לאָזט מיר גלײַך װיסן, איר הערט? גוט־בײַ!
— אַ גוטע נאַכט!
— האָט רחמנות אױף מײַן „באָי“, אױף מײַן אָרעמען בוקערט! — האָט די מוטער זיך אַ בייג געטאָן צום שעריף.
דער שעריף האָט װױלעריש אַ מאַך געטאָן מיט דער האַנט צו די פֿאַרמערס און אַלע פֿיר האָבן זיך געלאָזט אין װעג אַרײַן. ביסלעכװײַז זענען זײערע טריט אָפּגעשטאָרבן, פֿאַרזונקען אין װײכן זאַמד. פֿון מאָל צו מאָל האָבן זיך אַ שאַר געטאָן איבערן װעג עטלעכע שאָטנס, זיך צונױפֿגעגאָסן מיט די בײמער, מיט די בלעטער און די שטילקײט האָט געשראָקן, פֿאַרקװעטשט אונטערן האַרץ ביז צו טרערן.
— זײ װעלן אים לינטשן — האָט די מוטער געכליפּעט — מײַן אָרעמער „באָי“. פֿאַר װאָס קומט עס אונדז? פֿאַר װאָס? כ'האָב זיך אָבער בײַ אים געבעטן ער זאָל פֿאַרשװײַגן! כאָטש אין אמתן האָט די װײַסע בעסטיע אומגליקלעך געמאַכט אונדזער רעגינען, מעקלורן מײן איך… גאָט זאָל אים באַצאָלן…
— דײַן װײנען, טאָכטער, װעט דיר גאָרנישט העלפֿן — האָט דזשים זיך אָנגערופֿן — איצט דאַרף מען זיך זען מיט בוקערטן און אים הײסן אָפּציִען, װען כ'בין נישט אַזױ אַלט װאָלט איך געגאַנגען. נישט גוט צו זײַן אַלט, נישט גוט, די בײנער קנאַקן װי דורכגעגעסענע רײפֿן אַרום אַ פֿולער פֿאַס, כי, כי, כי,...
— קום זונדל — האָט די מוטער אָנגעכאַפּט פֿרעדן פֿאַר אַ האַנט און אין גאַנצן געציטערט — קום, לאָמיר גײן ראַטעװען בוקערטן!
— לאָז אײַך גאָט העלפֿן — איז דער זײדע אַראָפּגעגאַנגען פֿון די טרעפּלעך, נאָכגעקוקט דער טאָכטער מיטן אײניקל ביז זײ זענען פֿאַרשװוּנדן, און זיך קײן אָרט נישט געקענט געפֿינען.
ער האָט אױסגעמיטן צו קוקן צום װאַלד צו, װוּ די פֿינצטערניש, װי אַ טיפֿער אָפּגרונט, האָט אַלץ אײַנגעשלונגען. ער האָט אױפֿגעהױבן די אױגן צום אױסגעשטערנטן הימל, זיכער געװען אַז עמעצער קוקט פֿון דאָרט אַרונטער, זעט, אַז אַ גרױסע עוולה װערט באַגאַנגען קעגן זײַן הױז.
ער האָט זיך צוריק געזעצט אױף דער שװעל, געטראַכט אַז די הינער שלאָפֿן שױן לאַנג און אים ציט נישט הײַנט צום בעט.
פֿון װאַלד, פֿון די פֿעלדער זענען אָנגעקומען שאָטנס, זיך געלײגט איבערן זאַמדיקן װעג. די לבֿנה האָט געװאָרפֿן שטיקער ליכט און די אָפּגעהאַקטע בײמער האָבן אױסגעזען פֿון דער װײַטנס װי מענטשן און חיות.
דער אַלטער נעגער האָט צוריק אױפֿגעשטעלט די פֿיס װי קראָקװעס, זײ אַרומגעגאַרטלט מיט די הענט און געקוקט פֿאַר זיך. ער האָט געזען װי שטערן פֿאַלן אין געדיכטן װאַלד, צװישן פֿעלדער, און אין זײַן אַלטן מוח האָט זיך עפּעס אַ צינד געטאָן. ער האָט זיך דערמאָנט, װי אין חלום, װי מען האָט בײַ אים יונגערהייט צוגענומען ברידער און שװעסטער, װי מען האָט זײַן פֿאָטער געשמיסן. די בײַטש איז געפֿלױגן איבערן לײַב מיט אַ פֿײַף, זיך אײַנגעגעסן אין בלוט און אַן אײַנגעבױרענע שרעק, װאָס מעגלעך זײַנע אורעלטערן האָבן איבערגעלעבט אין די אַפֿריקאַנער װעלדער, װען זײ זענען געקראָכן אױף אַלע פֿיר, זיך אױסבאַהאַלטן נישט צעריסן צו װערן פֿון אַ װילדער חיה — די זעלבע שרעק האָט זיך גענומען װעקן אין אים, די שרעק מען זאָל זײַן בוקערטן נישט אױפֿהענגען. ער האָט אָנגעהױבן צו ציטערן, געפֿילט װי הענט און פֿיס װערן בײַ אים אָפּגענומען, קענען זיך נישט געפֿינען קײן אָרט, װי ער װאָלט געװען צוגענאָגלט צו דער שװעל. ער האָט געזען װי חיות און פֿײגל קומען אָן פֿון װאַלד, פֿון די פֿעלדער, שאַרן זיך איבערן זאַמדיקן װעג, רוקן זיך צו אים נענטער, נענטער… אין די אױערן קלינגט, װי דאָס זשומען פֿון ים־שקעטעלעך… די קולות װערן העכער, העכער… באַלד װעלן זײ אים אַרומרינגלען, צערײַסן אױף שטיקער…
ער האָט זיך אַ ריס געטאָן, געפֿילט אַ קאַלטן און שטעכיקן שױדער איבער אַלע גלידער, װי אײנער װאָס קוקט דעם טױט אין די אױגן, און איז גיך אַרײַן אין שטוב.
ס'קינד האָט געװײנט. ער האָט צוגעהאַקט די טיר, װי ער װאָלט זיך געװאָלט באַהאַלטן פֿאַר עמעצן, און עס גענומען אײַנװיגן. ס'קינד האָט געװײנט, געריסן צום זײדן די הענטלעך. ער האָט עס פֿאָרזיכטיק אַרױסגענומען און עס צוגעטוליעט צו זיך. ס'איז אַנטשװיגן געװאָרן. דזשים האָט געשפּרײַזט איבערן צימער, געקוקט דעם אײניקל אין די אױגן און אונטערגעברומט מיט אַ טרױעריקן קלױסטער־ניגון׃
God delibered Daniel from the lions’ denJonah from the belly of the whaleAn’the Hebrew Children from the Fiery Furnace?An’why not every man My Lord delibered DanielMy Lord delibered DanielMy Lord delibered Daniel
9
9
גאָט האָט אױסגעלײזט דניאלן פֿון לײבנגרוב, / יונהן פֿון דעם װאַלפֿישס בױך, / און די צדיקים פֿון דעם קאַלעך־אױװן — / און פֿאַר וואָס זאָל ער דען אונדז נישט אויסלייזן? / מײַן גאָט האָט אױסגעלײזט דניאלן, / פֿאַר װאָס זאָל ער מיך נישט אױסלײזן?
?Why can’t He deliber me
______________________
אַרום מעקפּעטריקס סאַלון און ליװיס אײַזן־געשעפֿט האָט זיך געטומלט. כּמעט דאָס גאַנצע דאָרף איז דאָרט געװען פֿאַרזאַמלט. מען איז געגאַנגען פֿון סאַלון אין אײַזן־געשעפֿט אַרײַן, אײַנגעקױפֿט קױלן, שרױט, אױסגעטױשט אַלטע ביקסן אױף נײַע, געזאָגט מבֿינות. דאָס יונגװאַרג אין גרױע פֿלאַנעלענע העמדלעך מיט איבערגעלײגטע קעלנער, רױטע דרײַעקיקע טיכלעך אַרום די העלדזער, װי „קאַובאָיס“ אַרומגעגאַרטלט מיט שטריק װאָס מען פֿאַרװאַרפֿט אױף װילדע פֿערד, זענען געשטאַנען אין קופּקעס, זיך געהאַלטן אין אײן װעטן און ס'האָט אױסגעזען דער עולם קלײַבט זיך אױף געיעג.
אַ יונג האָט געהאַלטן אױף אַ קײט אַ האָריקן יאַגדהונט, גרױס װי אַ װאָלף, װאָס איז נישט אײַנגעשטאַנען אױף אַן אָרט, זיך געדרײט, מיטגעשלעפּט זײַן בעל־הבית און דער אַרומיקער עולם האָט זיך אַלץ אָפּגערוקט.
— מײַן עצה איז — האָט דער יונג געהאַלטן דעם קאָפּ צום עולם און אין גאַנצן האָט ער זיך טריטװײַז נאָכגעשלעפּט נאָכן הונט — מײַן עצה איז, מען זאָל גלײַך אַרױסשיקן אַ פּאַרטיע אױף יענער זײַט װאַלד. אין פֿאַל ער װעט אַרױס, זאָלן זײ אים פֿאַרשטעלן דעם װעג!
— ער װעט נישט אַרױס פֿון װאַלד — האָט זיך אַ צװײטער אָנגערופֿן.
— ביסט אַזױ זיכער?
— געװיס בין איך זיכער! מיר האָבן געלאָזט װיסן אַלע פֿאַרמערס, װאָס װױנען אַרום און אַרום. זײ װעלן האַלטן אױג.
— ער װעט זיך שױן פֿון אונדזערע הענט נישט אַרױסדרייען! — האָט אַ יונג בחורל מיט אַן אַלטער ביקס, װאָס ער האָט קױם געשלעפּט אױף די פּלײצעס, זיך װױלעריש אָנגערופֿן צו אַ מײדל.
— װאָס זאָגט איר צו דזשאַנען מיט זײַן האַרמאַט? — האָט זיך אײנער געװיצלט אױפֿן בחורלס חשבון אַז ס'מײדל זאָל הערן.
— האַ, דזשאַן? כ'װעט, ער איז אַ יונג אַ ריזיקאַנט!
— מעגסט עס נאָך אַ מאָל זאָגן — האָט ס'בחורל זיך פֿאַרלױרן פֿאַרן מײדל און זיך שטײַפֿער אַװעקגעשטעלט.
— הײבט נישט אָן מיט דזשאַנען, ער האָט אַ מאַשין!
— װער הײבט מיט אים אָן? כ'זאָג נאָר אַז דער ניגער קען אַזאַ פּאַרשױן, װי דזשאַן, צוזאַמענלײגן און פֿאַרשטעקן ערגעץ אין אַ זײַטיקער קעשענע.
דער עולם האָט געלאַכט.
— װוּ רעכנט איר באַהאַלט ער זיך, דער ניגער? — איז אײנער אונטערגעקומען.
— ער זיצט געװיס אין די זומפּן!
— נאָ סער!
— ביסט אַזױ זיכער אַז נישט?
— און דו ביסט זיכער אַז יאָ?
— כ'האָב מורא אַז מיר װעלן מוזן אַרומרינגלען דעם װאַלד!
— טאָ אױף װאָס װאַרטן מיר?
— טאַקע, אױף װאָס װאַרטן מיר?
— אױפֿן שעריף!
— זע, פֿרענק — האָט אַ מײדל זיך אָנגערופֿן — ברענגט אים אַ לעבעדיקן!
— און אַז מיר װעלן אים ברענגען אַ טױטן?
— אַלץ אײנס! אַ ניגער האָט סײַ װי סײַ קײן נשמה נישט!
— נעמט מיך מיט — איז אונטערגעקומען אַ מײדל אין אַ װײַסער לױזער בלוזע, די האָר פֿאַרבונדן מיט אַ טיכל, װי זי װאָלט גרײט געװען זיך צו זעצן אױף אַ פֿערד.
— לאָז טאַקע מעטאַ מיטפֿאָרן!
— בעסער אַז נישט — האָט זיך איר ברודער אַרײַנגעמישט — איר װײסט דאָך, באָיס, אַז אַ לײדי פֿאָרט מיט, קען מען נישט זײַן פֿרײַ. בין איך נישט גערעכט?
— גערעכט!
— גערעכט!
מעקלור, דעם קרבנס פֿאָטער, אַ נידעריקער פֿאַרמער מיט צו ברײטע פּלײצעס, אַ רױטער קאַרק מיט באַקן, װאָס דערמאָנען אין פּאָפּלעקציע, איז געגאַנגען פֿון אײן קופּקע צו דער צװײטער, געטראָגן אַן אָנגעלאָדענע „װינטשעסטער“ אױפֿן רעכטן אָרעם, געשלעפּט יעדעס מאָל אַ צװײטן אין סאַלון און זיך נישט אױפֿגעהערט צו קלאַפּן אין האַרץ אַרײַן׃
— מײַן אָרעמע קערי… מײַן אָרעם קינד… אָ, װען איך קריג די בעסטיע אין מײַנע הענט אַרײַן! זעט, באָיס, מיר זאָלן אים נאָך הײַנט כאַפּן. כ'װיל גערעכטיקײט פֿאַר מײַן מײדל, פֿאַר מײַן קערי… כ'װעל אײביק געדענקען, קײן מאָל נישט פֿאַרגעסן, װאָס איר האָט געטאָן פֿאַר מיר! מײַן אָרעמע קערי, מײַן אָרעם קינד…
דער שעריף איז אָנגעריטן אױף אַ קלײן, פֿלינק פֿערדל. דער עולם האָט אים אַרומגערינגלט. ס'איז געװאָרן שטיל. דער שעריף האָט אַ צי געטאָן זײַן בײגיקן קערפּער, העכער געװאָרן און געבליבן שטײן אױף די טרעטערס פֿון זאָטל. ער האָט אױפֿגעהױבן אַ האַנט און גערעדט מיט אַ זיכערער שטימע׃
— פֿרײַנד און שכנים! דער, װאָס װעט כאַפּן דעם נעגער אַ לעבעדיקן װעט קריגן פֿון גאָװערנער פֿופֿציק דאָלאַר און אַ מעדאַל!
— הורײ! האָט דער עולם זיך צעשריגן.
— איך אַפּעליר צו אײַך אין נאָמען פֿון גאָװערנער, איר זאָלט נישט נעמען דאָס געזעץ אין אײַערע אײגענע הענט. זאָגט איר מיר צו?
— אָל־רײַט! — האָבן זיך דאָ און דאָרט געהערט אײנציקע שטימען.
— איצט, באָיס, פֿאַרלירט נישט קײן צײַט, זאָטלט אָן אײַערע פֿערד און מיר װעלן זיך טרעפֿן בײַ דער „סעמעטערי“, אָל־רײַט?
— אָל־רײַט!
אין אײַלעניש האָט זיך דער עולם צעשאָטן אין אַלע זײַטן. מעקלור מיט עטלעכע יונגען זענען געבליבן שטײן בײַם סאַלון.
— ער מעג זיך אײַנרעדן, דער שעריף, אַז מיר װעלן אים איבערגעבן דעם נעגער! — האָט אַ יונג זיך אַ בײזער געטאָן.
— ער װעט לאַנג װאַרטן!
— װאָס דאַרפֿט איר שױן רעדן — האָט מעקלור זיך אַרומגעקוקט און צװײדײַטיק געשמײכלט — לאָמיר אים נאָר כאַפּן! קומט אַרײַן, באָיס — האָט ער געװיזן אױף דער אָפֿענער טיר פֿונעם סאַלון — מיר װעלן אָפּשװענקען די פֿײַפֿלעך װעט זײַן מזלדיקער!
מיסטער ליװי האָט זיך געדרײט צװישן עולם, געזוכט זײַן צװאַנציק־יעריקן זון. ער איז אַרײַן אין סאַלון און פֿון דאָרט אים אַרױסגעפֿירט׃
— דו װעסט נישט פֿאָרן!
— כ'װעל יאָ פֿאָרן!
— און איך זאָג אַז נישט! אַ ייִד דאַרף זיך נישט מישן!
— און אַז ס'װעט טרעפֿן מיט מײַן שװעסטער? — האָט דער זון זיך געקאָכט.
— װאָס דאַרפֿסטו קלערן װאָס עס װעט טרעפֿן? ס'װעט נישט טרעפֿן! ס'װעט נישט טרעפֿן! אָבער ווען מען װעט דערלױבן אַזאַ שיכּור, װי מעקלור, ער זאָל אַלײן קענען װערן „דזשאָדזש“ (ריכטער), פֿאַרזיכער איך דיך אַז מען װעט הײַנט לינטשן אַ נעגער און מאָרגן אַ ייִד!
— מען האָט נאָך קײן ייִד נישט געלינטשט!
— װײסט כאָטש װאָס זײ גײען טאָן? — האָט דער פֿאָטער זיך געקלאַפּט מיט פֿיר פֿינגער איבערן שטערן.
— זײ גײען לינטשן דעם נעגער!
— איז דאָס בײַ דיר גאָרנישט? לינטשן אַ מענטשן איז בײַ דיר גאָרנישט? נו שװײַג שױן כאַמוליע, שװײַג! קום שױן אין שטוב אַרײַן! נו, װאָס שטײסטו װאָס, קום! — האָט דער פֿאָטער אים אַ שלעפּ געטאָן פֿאַר אַן אַרבל.
דער זון האָט געטראַכט אַז דער פֿאָטער איז אַ „גרינהאָרן“ און אַן אױפֿגערעגטער אים נאָכגעגאַנגען. אַז דער פֿאָטער איז צוגעקומען צום געװעלב, האָט ער זיך געכאַפּט, אַז דער זון איז פֿאַרשװוּנדן. ער האָט געקוקט אױפֿן לײדיקן פּלאַץ, װוּ עס האָט זיך אַ װײַלע צוריק אַזױ געטומלט און װי אײנער װאָס קען זיך נישט העלפֿן, האָט ער אַ מאַך געטאָן מיט די הענט׃
— אַמעריקאַנער קינדער! ס'װאַקסט אַ דור!
______________________
ס'איז געװאָרן טונקל, טונקעלער. די רײַטערס האָבן געיאָגט זײערע פֿערד, כּמעט געשװיגן. דאָס פֿאָרן אין אײנעם, דער אימפּעט, די הינט װאָס האָבן זיך געיאָגט אױף אַפֿריִער, זיך צוזאַמענגעקנױלט, זיך צעשאָטן צװישן די פֿעלדער מיט בילערײַ — דאָס אַלץ האָט פֿאַרטריבן דעם קלענסטן שרעק, צוגעגעבן קוראַזש. דער עולם האָט פֿאַרגעסן אַז בוקערט איז אַ ריז, הײבט אױף מיט די פּלײצעס אַן אָנגעלאָדענעם װאָגן מיט הײ, אַז ער אַלײן קען אין אַ געשלעג לײַכט פֿאַרטיק װערן מיט פֿינף, זעקס מענטשן. יעדער האָט זיך געזען דעם העלד — װי ער כאַפּט דעם נעגער, דער שעריף באַדאַנקט אים, טוט אים אָן פֿאַר אַלעמען אין די אױגן דעם מעדאַל.
אַ פֿולע לבֿנה האָט אַרױסגעפֿירט די בײמער פֿון װאַלד, זײ צעלײגט איבערן זאַמדיקן װעג, זײ איבערגעשטעלט, זיך געשפּילט מיט די בלעטער װי מיט פֿײגל. דאָ און דאָרט זענען אױסגעװאַקסן מענטשן, הױכע, ברײטבײניקע, מיט ביקסן אין די הענט. די אָטעמס בײַ די רײַטערס זענען געװאָרן אָפּגעהאַקט, די קניִען שטײַף, זיך געקלאַמערט צו די פֿערדישע בײַכער — האָבן די פֿערד זיך אַ צי געטאָן, פֿאַרבײַגעלאָפֿן. שטומע, נישט צופֿרידענע װאָס ס'איז געװען בײמער, האָבן די רײַטערס זיך נאָך גיכער געטראָגן איבערן זאַמדיקן װעג. די שאָטנס זענען געשפּרונגען אױף אַפֿריִער, געבלענדט די אױגן און די רײַטערס האָבן אונטערן טאַקט פֿון די קאָפּעטעס װײַטער געשפּונען זײערע חלומות.
מעקלור אױף אַ הױכער קאָבילע, די ביקס פֿאַרװאָרפֿן איבערן אַקסל, האָט אױסגעזען קריגעריש. דער מוח האָט זיך בײַ אים געהױבן פֿון צו פֿיל ביר, אַראָפּגעשפּאַרט ס'היטל איז אים געװאָרן לײַכטער, געפֿילט װי ער הײבט זיך אױפֿן פֿערד, װעט באַלד אַריבערשטײַגן די בײמער. ער האָט נישט אױפֿגעהערט צו רעדן מיט זיך, געשאָלטן, געברױכט די גרעבסטע װערטער, הנאה געהאַט פֿונעם געדאַנק אַז ער שנײַדט בײַם נעגער אַ גליד נאָך אַ גליד, דערצײלט װי ער האָט געשטיקט דעם נעגערס שװעסטער, װי זי האָט זיך געצאַפּלט אונטער זײַנע הענט, און ער האָט זיך געטרײסט אַז מיט פֿײַער װעט ער קריגן פֿאַר זײַן טאָכטער גערעכטיקײט.
אַ רײַטער האָט צוגעלײגט אַ פֿינגער צום קאָפּ און געװיזן אױף מעקלורן׃
— ער האָט אַריבערגעכאַפּט!
— ער איז באַקנאַקט!
— װאָס גיט איר חבֿרה, װען מיר קריגן איצט אַ פּאָר יונגע נעגערטעס אַה־ה! — האָט אַ צװײטער אַ קװעטש געטאָן מיט אַן אױג.
— זײ שמעקן נישט, נאָר װאָס אמת איז אמת, צו זײ קען זיך קײן אײן װײַסע נישט פֿאַרגלײַכן, זײ ברענען!
פֿון װאַלד האָט זיך געטראָגן אַ פֿאַרבענקט געשרײ, װי פֿון אַ פֿאַרשפּאַרטער קו, װען מען נעמט בײַ איר צו ס'קעלבל.
— װאָס איז דאָס פֿאַר אַ געשרײ? — האָט זיך אײנער געפֿרעגט.
— דאָס איז אַזאַ פֿױגל!
— אַ הירש שרײַט!
— נײן דאָס שרײַט אַ נעגער נאָכן טױט!
— אַ נעגער?
— יאָ, נאָכן טױט װאַלגערט זיך אַ נעגער אום אין זומפּן, אין װעלדער, ביז די נשמה װערט בײַ אים װײַס…
— אַ נעגער האָט דען אַ נשמה?
קײנער האָט נישט געענטפֿערט. דאָס געשרײ איז געװאָרן העכער, געקומען פֿון פֿאַרשידענע זײַטן, אַז ס'איז אַזש קאַלט געװאָרן. די רײַטערס האָבן זיך פֿעסטער אַרײַנגעזעצט אין די זאָטלען און שטומע, פֿאַרטראַכטע זיך געטראָגן אין דער נאַכט.
בײַם װאַלד האָבן זײ זיך אײַנגעטײלט צו פֿינף אין אַ פּאַרטיע און זיך געלאָזט אין פֿאַרשידענע װעגן, אַזױ, אַז זײ זאָלן אַרומרינגלען די זומפּן פֿון אַלע זײַטן. זײ זענען געריטן פּאַמעלעך, זיך יעדע װײַלע אָפּגעשטעלט, זיך אײַנגעהערט צום בילן פֿון די הינט, פֿון מאָל צו מאָל האָט זיך דערהערט אַ בילערײַ, פֿאַרשטיקט און אָפּגעהאַקט, װי דאָס קול װאָלט זיך צעבראָכן אָן די בײמער. אין די זומפּן האָבן זשאַבעס געשאָלטן, אַ װײַלע אַנטשװיגן געװאָרן און נאָך מיט מער עקשנות זיך צעקװאַקעט, װי זײ װאָלטן געװאָלט אױפֿװעקן אַלע באַשעפֿענישן פֿון װאַלד. װען נישט װען האָט זיך אַ פֿױגל צעשריגן, אױפֿטרײסלענדיק די לופֿט מיט די פֿליגל אַז ס'איז אומהײמלעך געװאָרן. דאָס פֿאַרבענקטע געשרײ, װי פֿון אַ קו, װען מען נעמט בײַ איר צו ס'קעלבל, האָט זיך געטראָגן פֿון פֿינצטערן װאַלד, און דאָס נישט װיסן פֿון װאַנען און פֿון װעמען ס'קומט האָט נאָך מער פֿאַרשאַרפֿט די שרעק, אונטערגעזאָגט, אַז באַלד װעט פֿון דאָרט, פֿון דער געדיכטער פֿינצטערניש, אַרױס אַ פֿאַרשאָלטענע נשמה, אַ שװאַרצע, װי די נאַכט, און זײ פֿאַרשטעלן דעם װעג, פֿאַרפֿירן. האָבן טײל זיך געצלמט און אַנדערע, אום צו מאַכן זיך קוראַזש, האָבן געפֿײַפֿט און געשפּיגן. מען איז געריטן אַ שעה, צװײ. דאָס שטילע רײַטן האָט אָנגעהױבן צו דערעסן, און װאָס מער ס'האָט דערעסן, אַלץ גרעבער זענען געװאָרן די רײד, אַלץ אָפֿטער די קללות אין דער װעלט אַרײַן. קײנער האָט מער נישט געטראַכט װעגן די פֿופֿציק דאָלאַר, װעגן מעדאַל, װעגן דעם, אַז מען האָט פֿאַרפֿירט אַ װײַס מײדל. דער פֿאַרדרוס, אַז מען דאַרף זיך שלעפּן איבער אַ נעגער אַ גאַנצע נאַכט, האָט איבערגעשטײַגט אַלץ, אָפּגעטעמפּט דאָס קלענסטע געפֿיל, און װען זײ כאַפּן אים איצט, װאָלטן זײ אים צעריסן אױף שטיקער.
דער שעריף מיט זײַנע דרײַ שװאָגערס האָבן געשניטן צו די זומפּן, אָפּגעמאַכט, אַז אױב זײ װעלן אים כאַפּן, װעלן זײ אים גלײַך איבערטאָן און אָפּשיקן נאָך אַטלאַנטע. ער װעט זײ װײַזן, די פֿאַרמערס, אַז ס'עקזיסטירט אַ געזעץ, װאָס מען דאַרף אָפּהיטן, װעט זײ װײַזן, צו װאָס אַ שעריף איז אין אַ דאָרף!
דאָס בילערײַ איז געװאָרן שטאַרקער, בײזער, ווי די הינט װאָלטן זיך געװאָרפֿן אױף עמעצן. מעקלור מיט זײַנע חבֿרים זענען אַראָפּ פֿון די פֿערד, גענומען גײן נאָכן בילן. אין װאַלד איז געװען אַזױ פֿינצטער, אַז מען האָט נישט געקענט זען אױף קײן צװײ אײלן פֿון זיך. אַ מענטש האָט זיך געקענט באַהאַלטן הינטער אַ בױם, און מען װאָלט אים נישט באַמערקט, דערצו נאָך אַ נעגער, האָבן זײ געהאַלטן „שײַנװאַרפֿערס“.
הינטער אַ בױם זענען געשטאַנען צװײ איבערגעשראָקענע מענטשן, זיך אָפּגעטריבן מיט צװײַגן פֿון די הינט, װאָס האָבן זיך געװאָרפֿן אױף זײ.
מעקלור האָט צוגעשטעלט זײַן „שײַנװאַרפֿער“ צום פּאָרל און זיך אײַנגעקוקט׃
— אַ, דו ביסט עס, פֿאַרשאָלטענע מאַלפּע! זאָג װוּ בוקערט איז, אַז נישט הענגען מיר דיך אױף מיט דײַן קלײנעם באַסטאַרד אױף דעם בױם, װוּ דו שטײסט!
— כ'װײס נישט, — האָט די נעגערטע געציטערט.
— אַז זי װײסט נישט, װאָס שלעפּט זי זיך אַרום אין װאַלד די פֿאַרשאָלטענע? — האָט זיך אײנער אָפּגערופֿן.
— פֿאַרװאַרפֿט איר דעם שטריק אױפֿן האַלדז, װעט זי זאָגן.
— כ'בין אים אַלײן געגאַנגען זוכן — האָט זי זיך צעװײנט.
— זאָגסט? — האָט אײנער פֿאַרװאָרפֿן דעם שטריק אַרום איר האַלדז.
פֿרעד האָט זיך געפּלאָנטערט אַרום מעקלורס פֿיס, אים געקושט, געװײנט׃
— לאָזט אָפּ מײַן מאַמע, מײַן מאַמע…
— לאָז זי אָפּ, די מכשפֿה, װעט זי װיסן, די פֿאַרשאָלטענע סוקע, אַז מיר װײַסע זענען קײן מערדער נישט! — איז מעקלור אונטערגעגאַנגען צו דער נעגערטע און אַװעקגעשלעפּט דעם יונג מיטן שטריק — װער פֿון אײַך האָט סמאָלע?
— איך!
— װעלן מיר זײ אױספּוצן אין פֿעדערן און אַהײמשיקן!
זײ האָבן די מאַמע מיטן קינד אױסגעטאָן , אױסגעשמירט אין סמאָלע, אָנגעשטעקט פֿעדערן און מיט אַ פֿײַפֿערײַ, פּאַטשערײַ זײ גענומען טרײַבן מיט די הינט. און װאָס העכער די הינט האָבן געבילט, געװאָלט, דאַכט זיך, איבערשרײַען דאָס געװײן פֿון דער נעגערטע מיטן קינד, אַלץ שאַרפֿער און דורכדרינגענדיקער האָבן זײ געקלאָגט, געװויעט װי הונגעריקע סאָװעס.
די לבֿנה איז אַפֿערגעשװוּמען פֿון אונטער אַ װאָלקן, געװען גלײַכגילטיק צום געװײן פֿון דער דערנידעריקטער און באַלײדיקטער מוטער, צו דעם פֿאַרקװעטשטן הערצל פֿון קינד, װאָס האָט פֿאַר קײנעמס זינד נישט געליטן.
די מוטער האָט גענומען דאָס ייִנגל אױף די הענט. אים געקושט, באַרויִקט און געגאַנגען מיט אים אַהײם. זי האָט פֿאַרגעסן אין זיך, געװען גלײַכגילטיק װאָס זי איז נאַקעט, נישט געהערט װי דער װאַלד װעקט זיך, בלױז געזען װי זײ כאַפּן בוקערטן, פֿאַרװאַרפֿן אַ שטריק אַרום זײַן האַלדז און זיך װידער צעװײנט.
ערגעץ איז געזעסן אַ װיפּ־פּור־װיל און געצײלט׃ װיפּ־פּור, װיפּ־פּור, װיפּ־פּור־װיל!
אַן אױסגעמאַטערטער פֿון װײנען האָט פֿרעד זיך אײַנגעהערט, װי דער פֿױגל שרײַט, װי ער װאָלט זיך גערײצט מיט אים און אין די אױערן האָט געקלונגען׃
— װיפּ־פּור, װיפּ־פּור, װיפּ, װיפּ —
— שלאָג אָרעמע, שלאָג אָרעמע, שלאָג, שלאָג — — —
______________________
אין די זומפּן, װוּ אַ מענטשנס פֿוס איז זעלטן פֿאַרקראָכן און װילדע חזירים האָבן זיך געװאַלגערט, איז געלעגן צװישן קוסטן אַ זעקספֿוסיקער נעגער. ס'האָט זיך אים געדאַכט, אַן מען װײנט, אַז הינט בילן און ער איז אױפֿגעשפּרונגען. ער האָט צעעפֿנט זײַנע גרױסע, שװאַרצע אױגן, װוּ די װײַסלען זענען אַרומגעשװוּמען, װי אין געלבלעך צעשמאָלצענעם פּערל־מוטער און אַרױסגעפֿינקלט פֿון צװישן די צװײַגן, װי אױגן פֿון אַן אױסגעהונגערטער חיה.
דאָס איז געװען בוקערט. ער האָט געװוּסט, אַז ס'פּלאַץ איז זיכער און געטראַכט, אַז אױב אַפֿילו מען זאָל װיסן, װוּ ער געפֿינט זיך, װעט אױך נעמען איבער צװײ שעה, זײ זאָלן זיך אַהער פֿאַרקלײַבן. ער האָט אַ קוק געטאָן אױף דער ביקס, װאָס איז געשטאַנען אָנגעשפּאַרט אָן קוסט און אָפּגעמאַכט בײַ זיך, אַז מען װעט אים קײן לעבעדיקן נישט כאַפּן, ביז דער לעצטער קױל װעט ער זיך פֿאַרטײדיקן. ער האָט כּמעט קײן חרטה נישט געהאַט, ס'האָט אים בלױז באַנג געטאָן, פֿאַר װאָס ער האָט נישט דערהרגעט מעקלורן, געפֿילט, אַז יאָרן און אפֿשר ס'גאַנצע לעבן װאָלטן אים נישט געגעבן דאָס, װאָס ער האָט דורכגעלעבט אין דער אײנער נאַכט. אַן עוולה, אַ גרױסע עוולה איז קעגן זײַן משפּחה באַגאַנגען געװאָרן און קײנער פֿון דאָרף האָט זיך צו מאָל נישט װיסנדיק געמאַכט. נאָך מער, דאָס דאָרף האָט װי אױף צו להכעיס אױסגעקליבן מעקלורן פֿאַר אַ בעל־הבית פֿון „טשױרטש“! (קירכע).
שװאָמען מיט ברײטע, פֿלײשיקע קעפּלעך האָבן צוגעצױגן זײַן אױפֿמערקזאַמקײט. ער האָט אָן אַלעם פֿאַרגעסן, געטראַכט, אַז די שװאָמען װעט די מוטער אָפּפּרעגלען אין פּוטער און ס'מױל איז בײַ אים פֿול געוואָרן מיט וואַסער. ער האָט אָפּגעריסן אַ שוואָם, אים צעקװעטשט און זיך געװוּנדערט װאָס אַזעלעכע נאַרישקײטן קריכן אים איצט אין קאָפּ אַרײַן. ער האָט זיך דערמאָנט װי קערי האָט זיך געװערט, געדראַפּעט, געביסן, זיך געבעטן בײַ אים — — — און דערנאָך?
בוקערט איז געװאָרן אַלץ טרױעריקער, געקוקט אױף דער פֿינצטערער נאַכט און כאָטש ער האָט געגלײבט, שטאַרק געגלײבט אַז ס'איז דאָ אַ גאָט, איז ער זיכער געװען, אַז קײן װײַסער גלײבט נישט אין אים, גײט נישט אין זײַנע װעגן און מיט גערעכטיקײט קען מען אױף דער װעלט נישט פֿיל אױפֿטאָן. מעקלור נעמט צו אַלע גנבֿות און דער גלח, מיסטער האַרפּער, עסט בײַ אים יעדן זונטיק מיטאָג. און דער גלח אַלײן? אַלע װײסן אַז ער האָט אין אַטלאַנטע נאָך אַ װײַב, אַ שװאַרצע, מיט צװײ קינדער, און דאָ הערט ער נישט אױף צו פּרײדיקן, אַז נאָך צען אין אָװנט זאָל זיך קײן אײן יונגער־מאַן מיט אַ מײדל נישט געפֿינען אױף די װעגן! און די שװאַרצע? ער האָט געציטערט, געשװױרן נקמה צו נעמען. ער װעט זײ אָנלערנען, אונטערצינדן אײנס באײנס, אַװעקלאָזן ס'גאַנצע דאָרף מיט פֿײַער!
עס האָט זיך געהערט דאָס הירזשען פֿון אַ פֿערד. בוקערט האָט גענומען די ביקס, זיך אַװעקגעשטעלט צװישן די קוסטן, אָנגעשפּיצט די אױערן און געװאַרט׃ עס איז געװען שטיל. בלױז זשאַבעס האָבן געקװאַקעט אין די זומפּן, בולטער געמאַכט די שטילקײט. עס האָבן זיך גענומען הערן קולות, זיך דערנענטערט, דערנענטערט, געקומען פֿון אַלע זײַטן. דאָס קװאַקען האָט אים גערעגט, געשטערט צו הערן פֿון װאַנען די קולות קומען. ער איז געװען זיכער אַז ער האָט געהערט דאָס װאָרט „נעגער“, נישט געװוּסט צי אים האָט זיך אױסגעדאַכט, צי דער שׂונא איז טאַקע אַזױ נאָענט, און מיט אַ מאָל האָט ער פֿאַר זיך דערזען אַ הונט. דער הונט האָט זיך צוגעזעצט אױף די הינטערשטע פֿיס און זיך געקליבן אַ שפּרונג טאָן אױף אים. ער איז געװען גרײט אױסצושיסן, אינסטינקטיװ זיך אָבער געכאַפּט אַז מיטן שיסן װעט ער זיך אַלײן פֿאַרמסרן, אױסגעדרײט די ביקס, אָפּגעמאָסטן דעם הונט מיט דער הילצערנער זײַט, אַז יענער האָט פֿאַרװאָרפֿן די פֿיס און אַרױסגעלאָזט אַ כאָרכל.
ס'איז צוריק שטיל געװאָרן און בוקערט האָט געפֿילט װי ס'קלינגט בײַ אים אין די אױערן, אין מוח. ער האָט זיך אױסגעצױגן װי גרױס ער איז געװען, געקראָכן אױף אַלע פֿיר, אױפֿגעכאַפּט יעדן קלאַנג, יעדן שאָרך. די אױגן האָבן געברענט, דורכגעריסן ס'פֿינצטערניש, באַמערקט ס'קלענסטע בערגל מאָך און אין גאַנצן האָט ער דערמאָנט זײַנס אַן אורזײדע, װאָס האָט זיך געגנבֿעט אױף אַלע פֿיר אױפֿן ברעג פֿון דער קאָנגאָ, װוּ פֿינקלדיקע שלאַנגען האָבן געצישעט און געבליצט מיט זײערע גרינע אױגן פֿון צװישן די הױכע פּאַלמען.
ער האָט אָפּגעמאַכט אױפֿצוכאַפּן מיט דער ביקס אײנעם נאָכן צװײטן, נישט געבן זײַנע אָנגרײַפֿער קײן געלעגנהײט אים צו באַפֿאַלן.
עס האָבן זיך שױן געהערט די טריט פֿון די פֿערד, דאָס טאָפּטשען אין די בלאָטעס. בוקערט איז געװאָרן אומגעדולדיק, געװאַרט ס'זאָל שױן עמעצער אונטערקומען. מיט אַ מאָל האָט אַ שײַנװאַרפֿער אים פֿאַרבלענדט די אױגן, אױף אַ רגע בלינד געמאַכט. דער געדאַנק, אַז זײ האָבן אים אַ לעבעדיקן האָט אים װי פּאַראַליזירט און ער האָט פֿון שרעק אױסגעשאָסן. ס'איז נאָך געװאָרן שטילער װי פֿריִער. דער אָפּקלאַנג פֿון שאָס איז געבליבן בײַ אים אין די אױערן און ער האָט דערהערט אַ שטימע׃
— בוקערט דאָס בין איך, דער שעריף! כ'װײס דו קענסט מיך שיסן, קענסט אױך שיסן מײַנע דרײַ שוואָגערס װאָס זענען מיט מיר! װאָס װעט דיר אָבער אַרױסקומען? סוף־כּל־סוף װעט מען דיך כאַפּן. כ'דאַרף דיר נישט זאָגן מיט װאָס דאָס שמעקט — פֿאָלג מיך און גיב זיך איבער אין מײַנע הענט…
— נישט בײַם לעבן! — האָט בוקערט אים איבערגעריסן.
— כ'מײן אין די הענט פֿון געזעץ! — האָט דער שעריף װײַטער גערעדט — דאָס געזעץ װײסט נישט פֿון קײן װײַסע, און קײן שװאַרצע, בײַם געזעץ זענען אַלע גלײַך! איז אױב דו פֿילסט אַז דו ביסט אומשולדיק, װעט מען דיך באַפֿרײַען און אױב אַפֿילו װעסט זײַן שולדיק װעט מען דיר אױך דאָס לעבן שענקען, װײַל מיס מעקלור לעבט, האַ, װאָס זאָגסטו?
בוקערט איז געלעגן װי אין היץ, די רײד פֿונעם שעריף האָבן אים צעמישט, אָנגעלאָזט רױך אין קאָפּ, און דער קוראַזש איז פֿון אים אַװעק. ער האָט געפֿילט, אַז דאָס איז דער גלײַכסטער װעג, אַז אױב דער שעריף װיל, קען ער אים אַװעקשיקן נאָך אַטלאַנטע, און דאָרט איז מעגלעך ער זאָל זיך דערשלאָגן צו „קריגן גערעכטיקײט“.
— „װעל“, װאָס שװײַגסטו? האָט זיך װידער געהערט דעם שעריפֿס שטימע — גיב זיך אונטער אײדער דער עולם קומט אָן, דעמאָלט װעט זײַן שפּעט!
— טאָ שװער מיר צו — האָט בוקערט זיך אױפֿגעשטעלט — אַז דו װעסט מיך נישט איבערגעבן אין זײערע הענט!
— כ'שװער — האָט דער שעריף אױפֿגעהױבן אַ האַנט — אַז נאָך הײַנט בײַ נאַכט װעל איך דיך אָפּשיקן נאָך אַטלאַנטע!
בוקערט איז אַרױס פֿון די קוסטן. ער האָט געלאָזט שטײן די ביקס און איז אונטערגעגאַנגען צום שעריף׃ 
— אָט בין איך, אַרעסטיר מיך!
ער האָט באַמערקט װי דער שעריף האַלט אָנגעגרײט אַ פּאָר „אײַזערנע מאַנזשעטן“, איז ער געװאָרן אָנגעברוגזט און זיך געפֿרעגט׃
— דאָס גײט איר מיך שמידן?
— יעס!
— כ'האָב זיך דאָך אַלײן איבערגעגעבן, צו װאָס דאַרפֿט איר מיך שמידן?
— אַזױ פֿירט זיך!
דער שעריף האָט פֿלינק אים געשלאָסן די הענט. בוקערט האָט געזען אַז ס'קומען רײַטערס, האָט ער אַ נערװעזן דרײ געטאָן מיט די הענט, זיך דערפֿילט אומבאַהאָלפֿן און געליטן, צו װאָס ער האָט זיך אונטערגעגעבן. אַ מינוט צוריק איז ער נאָך געװען פֿרײַ, זיך געקענט אָפּרעכענען מיט יעדן פֿון זײ און איצט קען אים יעדער באַלײדיקן, שלאָגן… און ער? אים בלײַבט נאָר איבער צו שטשירען מיט די צײן, װי אַ הונט אױף אַ קײט! ער האָט זיך געכאַפּט אַז ס'איז שפּעט חרטה צו האָבן, זיך געשעמט פֿאַר די יונגען פֿון דאָרף, װאָס ער, בוקערט, װעלכער װאָלט געקענט בײַקומען פֿינף פֿון זײ, איז געשמידט און זײ אַלע זענען פֿרײַ. און דאָס װאָס ער איז געװען געשמידט האָט אים אַזױ דערשלאָגן, אַז ער אַלײן האָט זיך דערפֿילט שולדיק, ערגער פֿון די אַרומיקע, געװאַרט זײ זאָלן זיך נעמען אָפּרעכענען מיט אים, און געװען זיכער אַז ער װעט שױן פֿון די זומפּן קײן לעבעדיקער נישט אַרױס.
— אָט איז דער נעגער! אָט שטײט ער! — זענען די רײַטערס מיט געשרײען אַראָפּ פֿון די פֿערד, און אײנער האָט פֿון גרױס פֿרײד אױסגעשאָסן — הורײ פֿאַרן שעריף! הורײ! הורײ!
אײנציקװײַז זענען די רײַטערס אָנגעקומען, אַרומגערינגלט דעם נעגער, אים געװיזן די שטריק אױף װעלכע זײ װעלן אים הענגען; געשלאָגן מיט די פֿױסטן אין פּנים אַרײַן, און ער, אַ געשמידטער, אַ צעדמטער, האָט נאָך יעדן קלאַפּ געמרוקעט, מיט די אױגן דאַכט זיך געשמײכלט און געװאַרט מען זאָל אים װידער שלאָגן.
 מעקלור איז אַרױפֿגעפֿאַלן אױפֿן שעריף, אים גענומען קושן, זיך צעװײנט, ער איז צוגעגאַנגען צום נעגער און אים אַ שפּײַ געטאָן גלײַך אין פּנים אַרײַן׃
— בעסטיע, איצט װעל איך זיך אָפּרעכענען מיט דיר!
ער האָט אײַנגעקװעטשט די פֿױסטן, אײַנגעבױגן דעם קאָפּ מיטן ברײטן קאַרק און װי אַ צערײצטער ביק, זיך אַ לאָז געטאָן צום נעגער. דער נעגער האָט אַ הײב געטאָן אַ פֿוס און מעקלור האָט זיך איבערגעקײַקלט.
— נעמט אים! נעמט אים! האָט זיך געטראָגן פֿון אַלע זײַטן.
דער שעריף איז אַרײַן אין דער מיט׃
— בירגער און שכנים! געדענקט איר האָט מיר צוגעזאָגט, איר האָט מיר צוגעזאָגט העלפֿן אים איבערצוגעבן דעם געזעץ אין די הענט!
— מיר זענען ס'געזעץ!
— אַ נעגער איז קײן מענטש נישט!
— אַ הונט!
— גערעכט! אַ הונט! און אַ משוגענעם הונט דערשיסט מען!
— איך אַפּעליר צו אײַך אין נאָמען פֿון געזעץ! — האָט דער שעריף נאָך העכער געשריגן — גײט אַרײַן אין מײַן לאַגע! צו װאָס בין איך דאָ? פֿאַר װאָס צאָלט מיר די רעגירונג? ס'געזעץ זאָל אָפּגעהיט װערן. איך װײס עס טוט אײַך װײ, כ'װײס אַז מעקלורס האַרץ בלוט, ער איז אַ טאַטע! מיר זענען אָבער פֿריִער פֿאַר אַלעם בירגער פֿון די „פֿאַראײניקטע שטאַטן“ און ס'געזעץ פֿון די „פֿאַראײניקטע שטאַטן“ דאַרף אָפּגעהיט װערן, אַז נישט װאָס פֿאַר אַ בירגער זענען מיר? אַז נישט װעט אײנער דעם צװײטן לעבעדיקערהײט אױפֿעסן! פֿרײַנד און שכנים! גײט אַרײַן אין מײַן לאַגע! קײנער פֿון אײַך װאָלט אױף מײַן אָרט נישט בעסער געװען! איך אַפּעליר…
— העלפֿט מיר „באָיס“— האָט מעקלור זיך אַ לאָז געטאָן צום נעגער, בײַ װעמען די אױגן זענען געװען אָנגעלאָפֿן מיט בלוט, ס'מױל אָפֿן, װי ער װאָלט מיט די שאַרפֿע צײן זיך געװאָלט פֿאַרטײדיקן.
דער שעריף האָט מעקלורן אָפּגעשטופּט, האָבן נאָך עטלעכע זיך אַ לאָז געטאָן. ס'איז געװאָרן אַ געשלעג. דער שעריף האָט געשלאָגן מיט זײַן „קלאָב“ רעכטס און לינקס, נישט צוגעלאָזט צום נעגער.
דער כּעס בײַם עולם איז געװאַקסן, פֿאַרדראָסן, פֿאַר װאָס דער שעריף נעמט זיך אָן, שלאָגט גאָר? און מיט אַ מאָל האָט זיך בײַ אײנעם פֿון אַ קלאַפּ געלאָזט ס'בלוט פֿון קאָפּ. דאָס איז גענוג געװען. מיט אַ געשרײ האָט זיך דער עולם אַ שפּאַר געטאָן צום שעריף, אים אומגעװאָרפֿן, געטראָטן מיט די פֿיס. ביז פֿאַר טאָג האָבן זײ געפּײַניקט דעם נעגער און מיט געזאַנג אים געפֿירט אין דאָרף אַרײַן.
**********
אין „בױרק האָם ניוס“, װאָס דערשײַנט אײן מאָל אין װאָך, איז געװעזן אָפּגעדרוקט אױף דער ערשטער זײַט מיט גרױסע אותיות׃

הײַנט בײַ נאַכט נאָך אַ געיעג פֿון פֿינף שעה, האָט מען אין די זומפּן געכאַפּט דעם נעגער, װאָס האָט פֿאַרפֿירט מ"ר מעקלורס טאָכטער.דער מישפּט װעט פֿאָרקומען מאָרגן, זונטיק נאָך מיטאָג, בײַם אינדיאַנער בערגל, נישט װײַט פֿונעם בית־עולם, אױפֿן זעלבן פּלאַץ, װוּ דער מערדער האָט פֿאַרשלעפּט זײַן קרבן.מיר האָפֿן, אַז קײנער פֿון אונדזערע שכנים װעט נישט פֿאַרפֿעלן צו זײַן אָנװעזנד.די קאָמיטע.

באַלד, נאָך מיטאָג, האָבן די פֿאַרמערס אָנגעהױבן צונױפֿצופֿאָרן זיך אַרום דעם אינדיאַנער בערגל. געקומען זענען זײ משפּחהװײַז. קורצע, ברײטבײניקע סקאָטלענדער, מיט אַרומגעשױרענע בערדלעך און אָן װאָנצן, װאָס האָט זײ געמאַכט אױסזען, אַז זײ האַלטן זיך בײַם פֿונאַדערניסן; בײנערדיקע ענגלענדער, גלאַט געראַזירט, מיט פֿאַרקװעטשטע ליפּן; אַלטע דײַטשן מיט „אָנקל סעמס“ אױף די גאָמבעס, מיט זײער פּלאַטדײַטש, װי זײ װאָלטן איצט אַריבערגעקומען; עטלעכע איטאַליענער, „דזשאָנק־פּעדלערס“ (הענדלער מיט אַלטװאַרג) האָבן אָנגעפּאַקט אין זײערע שמאָלע װעגעלעך די װײַבער מיט די קינדער, אָנגעהאָנגען װיפֿל גלעקלעך זײ האָבן נאָר געהאַט און פֿאַרפֿאָרן מיט אַ געפּילדער; סלאַװן, װאָס האָבן געאַרבעט בײַם פּאַקן פּאָמעראַנצן, זענען אָנגעקומען אין זײערע הײמישע בגדים. רעפּאָרטערס פֿון די אַרומיקע פֿאַמיליען־בלעטלעך זענען אָנגעפֿאָרן אױף זײערע װעלאָסיפּעדן, חוצפּהדיק און װױלעריש געלאָפֿן צװישן עולם, פּאַפּיר אין דער האַנט און גענומען נאָטיצן. מיט „האַלאָ פּראָפֿעסאָר“ האָבן זײ אַרומגערינגלט דעם געװעזענעם אַפּטײקער, אַ זקן מיט װײַסע האָר ביז איבער די אַקסלען, מיט אַן אָפּגעשאָסענעם הוט אַלאַ דזשאָרדזש װאַשינגטאָן, און צופֿרידענע פֿאַרצײכנט, אַז דאָס איז שױן די דרײַסיקסטע לינטשערײַ, װאָס דער „פּראָפֿעסאָר“ האָט אױף זײַן לעבן בײַגעװױנט. מיטן זאַמדיקן װעג איז אָנגעקומען דער שוסטער פֿון דאָרף, אַ מגושמדיקער ייִד. ער איז געװען פֿאַרשטױבט, דערשװיצט, זיך געאײַלט און דערמאָנט, אַז פּונקט אַזױ פֿאַרשמײַעט האָט ער געדאַרפֿט זײַן אין דער אַלטער הײם, װען ער איז געלאָפֿן נאָך דער השכּמה זען װי מען מושטירט ס'מיליטער.

מענטשן װאָס האָבן זיך כּמעט נישט געקענט צונױפֿרעדן, זיך אױסגעמיטן ס'גאַנצע לעבן, זיך פֿײַנט געהאַט, האָבן מיט אַ מאָל אַװעקגעװאָרפֿן אַלע פֿאָראורטלען, זיך מער נישט געטײלט אין אַמעריקאַנער, דײַטשן, איטאַליענער און סלאַװן, פֿאַרגעסן אין דעם אײנצלנעם, װי ער װאָלט גאָרנישט עקזיסטירט און זיך פֿאַראײניקט. דאָס איז די װײַסע ראַסע זיך געקומען אָפּרעכענען מיט דער שװאַרצער.

דער עולם איז געװאָרן אַלץ גרעסער, זיך צעלײגט אַרום דעם בערגל, געװאָרן אומגעדולדיק װי אין אַ צירק, אײדער די סצענע עפֿנט זיך, און אָנגעהױבן צו אַפּלאָדירן.

עס איז געװען הײס. די באַנװלפֿעלדער זענען געשטאַנען פֿאַרשטױבטע, די צעבליטע קעפּלעך געבױגן צו דער ערד. באַרג־אַראָפּ האָט זיך געצױגן די סעמעטערי (בית־עולם), אַרומגעצױמט מיט אַ װײַסן שטײנערנעם פּלױט, די קבֿרים װאָס זענען געלאָפֿן אין גלײַכע שורות, האָבן פֿון דער װײַטנס זיך דערנענטערט, די ברײטע שטײנער האָבן אױסגעזען װי אָפּגעקאַלכטע הײַזלעך און די װײַסע צלמים איבער זײ האָבן דערצײלט װעגן רחמנות, װעגן געקרײצטן גאָט, װאָס רופֿט צו זיך די שװאַכע.

— מען פֿירט אים! מען פֿירט אים! — האָט זיך געהערט פֿון אַלע זײַטן.

דער עולם איז אױפֿגעשפּרונגען, זיך גענומען שטופּן נענטער צום בערגל, זיך געשטעלט אױף די שפּיץ פֿינגער.

בוקערט איז געגאַנגען גלײַך, געקוקט פֿאַר זיך, װי ער װאָלט קײנעם נישט געזען. ער האָט אױסגעזען צו זײַן רויִק. נאָך אין דער זעלבער נאַכט, װען ער האָט זיך איבערגעגעבן דעם שעריף און מען האָט אים אַהײמגעבראַכט אַ צעבײַלטן, אַ צעהרגעטן, איז אים באַפֿאַלן אַ שװערע מרה־שחורה. ער האָט אױפֿגעהערט צו ציטערן, זיך מער נישט געבעטן מען זאָל אים שענקען דאָס לעבן, געװען גלײַכגילטיק צו די אַרומיקע, נישט געענטפֿערט אױף זײערע פֿראַגן. שעהען איז ער געזעסן אַ פֿאַרטראַכטער און אַז ער האָט שױן יאָ עפּעס אַרױסגעזאָגט, איז דאָס נישט געװען דאָס, װעגן װאָס ער האָט געטראַכט, נאָר עפּעס אַ נאַרישקײט, װאָס עס איז אים גאָר נישט אָנגעגאַנגען. דער אײנציקער װעמען ער האָט געענטפֿערט איז געװען דער גלח. ער האָט זיך געפֿילט בעסער אין זײַן קעגנװאַרט, אים געבעטן ער זאָל אים לײענען, װי מען האָט געקרײצט יעזוסן. און אַז דער גלח האָט געלײענט איז די מרה־שחורה אַװעק און זײַן פּנים האָט געגלאַנצט מיט אַזאַ פֿעטער שװאַרצקײט, אַז עס האָט אױסגעזען, אַז אױב מען װעט אײַנשנײַדן די הױט, װעט רינען שװאַרץ בלוט. איצט, אַז ער איז צוגעקומען צום בענקל האָט ער זיך אָפּגעצלמט, געװאָרפֿן אַ בליק אױפֿן עולם און די רויִקײט פֿון זײַן פּנים איז פֿאַרשװוּנדן. ער האָט כּמעט אַלעמען דערקענט, אין אײן רגע אָנגערופֿן צענדליקער נעמען, זיך געװוּנדערט מיט װעמען דער פּאָסטמײַסטער שטײט. אַ, ער קען אים, האָט נאָר פֿאַרגעסן זײַן פֿאַמיליע, איצט די לעצטע װאָך האָט זיך דער מאַן געקױפֿט אַ נײַע „מאַשין“ (אויטאָמאָביל), באַצאָלט דרײַ טױזנט דאָלאַר. בוקערט האָט זיך נישט געקענט באַפֿרײַען פֿון דעם פֿאַרגעסענעם נאָמען, װי פֿון אַ פֿאַרעקשנטער פֿליג, געזען פֿאַר זיך דעם דרײַ־טױזנט־דאָלאַרדיקן אויטאָמאָביל, געזען די גאַס און דאָס הױז, װוּ דער מאַן האָט געװױנט, זיך אָבער נישט געקענט דערמאָנען זײַן נאָמען; געליטן דערפֿון, זיך װײַטער אָנגעשטרענגט װי דאָס װאָלט געװען די װיכטיקסטע זאַך, װאָס האָט אים איצט אינטערעסירט.

די מענטשן װאָס האָבן בוקערטן געבראַכט, האָבן זיך געהאַלטן אין אײן פּאָרען. זײ האָבן אַראָפּגענומען פֿון אויטאָמאָביל קײטן, שטריק, אַן אײַזערנע שטאַבע, געפֿלאָכטענע קאָשיקלעך מיט נאַפֿט.

— װוּ איז האָלץ? — האָט אײנער געפֿרעגט.

— טאַקע, װוּ איז האָלץ? — איז אַ צװײטער געבליבן שטײן מיט אַ צעעפֿנט מױל.

— לאָז עמעצער צופֿאָרן צום װעלדל און ברענגען!

— איצט גײן פֿאָרן?

— װעט מען פֿאַרשפּעטיקן?

— מאַכט עס שנעל, חבֿרה!

פֿינף יונגען זענען אַרױף אױף אַן אויטאָמאָביל און מיט אַ פֿײַף פֿאַרשװוּנדן.

די שׂימחה איז אָפּגעריסן געװאָרן. דעם עולם האָט דערעסן צו קוקן אױפֿן נעגער, זיך אײנציקװײַז גענומען צעזעצן אין שאָטן, אַרױסגענומען „סענדװיטשעס“ און געגעסן.

— איך װאָלט זיך מיט אים נישט געװאָלט טרעפֿן אײנער אַלײן בײַ נאַכט! — האָט אײנער געװיזן אױף בוקערטן.

— דו מײנסט װײַל ער איז אַזױ הױך, מוז ער זײַן שטאַרק?

— װי שװאַך ער איז װאָלט איך געגעבן אַ פֿינפֿערל זאָלסט אים אַרױסרופֿן אױף אַ „פֿײַט“!

— האַ, האַ, דער נעגער װאָלט אַזעלכע פֿינף װי דו בײַגעקומען!

— ס'װעט זײַן אַ שװערער „דזשאַב“, באָיס!

— װאָס, אים אָפּצובראָטן? — האָט זיך אײנער צעלאַכט.

— בײַ אַ גוט פֿײַער װעט פֿון אים אין צװאַנציק מינוט קײן זכר נישט בלײַבן!

— כ'װעט, אַז ס'װעט נעמען איבער אַ האַלבע שעה!

— אין װיפֿל?

— צװײ צו אײנס!

— אָל־רײַט!

— און דעם שעריף האָבן זײ גוט צוגעקלאַפּט, האַ? — האָט אײנער אַרײַנגעװאָרפֿן.

— ער ליגט צו בעט.

— גוט אַזױ!

— ער האָט שױן געהאַט צו פֿיל פֿעפֿער אין דער נאָז!

— װעט פֿאַרזאָגן אַ צענטן זיך אָנצונעמען פֿאַר אַ נעגער!

— װאָס װעלן מיר זיך דאָ פּרעגלען; קומט זיך צוזעצן הינטערן בױם, דאָרט איז קילער!

— האַלאָ הערי, װוּ איז דער טאַטע? — האָט דער שוסטער אַ קלאַפּ געטאָן ליװיס בחורל איבער דער פּלײצע.

— קענסט נישט מײַן אַלטן? ער איז צעדרײט! כ'האָב הײַנט געהאַט אַן „אַרגומענט“ מיט אים! — האָט הערי געשמײכלט — ער סטראַשעט אונדז איבערצולאָזן אין בױרק און אַלײן װעט ער זיך באַזעצן אין ניו־יאָרק צװישן ייִדן! לױט אים דאַרף מען ס'גאַנצע דאָרף לינטשן, נישט דעם נעגער, װי געפֿעלט דיר? האַ, האַ, האַ!

— װאָס מײנסטו? — האָט דער שוסטער אַרױסגערוקט דעם שטײַפֿן קאַפּעליוש און געװאָרן פֿילאָזאָפֿיש — צו פֿאַרברענען אַפֿילו אַ שװאַרצן דאַרף מען האָבן אַ לבֿ! נאָר גױים קענען עס!

— ביסט אַזאַ גרינהאָרן װי מײַן אַלטער! — האָט הערי אים אַ לאַך געטאָן אין פּנים אַרײַן.

דער שוסטער האָט אַרױפֿגעלײגט אױף העריס קאָפּ זײַן צעיוירענע האַנט, אַז יענער האָט זיך אַזש פֿון אומבאַהאָלפֿנקײט אײַנגעבױגן, אים אָנגעקוקט מיט ביטול, גאָרנישט געענטפֿערט און פֿאַרשװוּנדן צװישן עולם.

— אַ גרינהאָרן — האָט הערי נאָכגעקוקט.

— ער רעדט מיט „סעקסטאָן“ — האָט זיך עמעצער אָנגערופֿן.

— װער, דער נעגער?

— װאָס װיל ער?

— איך װײס נישט.

— ער װיל מען זאָל אים געבן אַ ביבל.

— פֿאַרן טױט װערן זײ פֿרום.

— מען זאָגט, אַז דער גלח איז בײַ אים געװען אַ גאַנצע נאַכט.

— ער דאַרף אונדז דאַנקבאַר זײַן — באַלד װעלן מיר אים שיקן אין גן־עדן אַרײַן.

בוקערט האָט אַנידערגעקניט און אױפֿן קול גענומען לײענען פֿון „הײליקן דזשאַן“. דער עולם װאָס האָט געהאַלטן אין איין שפּאַסן, איז געװאָרן נײַגעריק, אױפֿגעהערט צו טומלען און זיך אײַנגעהערט. בוקערטס שטימע װאָס האָט אין אָנהײב געציטערט, איז געװאָרן זיכער, העכער געקלונגען איבערן פֿעלד.

„. . . און איך האָב געזען װי אין הימל האָט זיך אַ טיר געעפֿנט, און די ערשטע שטימע, װאָס האָט גערעדט צו מיר האָט געקלונגען װי פֿון אַ טרומפּײט, װאָס רעדט צו מיר און זאָגט׃ „קום אַרױף צו מיר און איך װעל דיר װײַזן זאַכן, װאָס װעלן געשען שפּעטער . . . “

עס איז געװאָרן שטיל װי בײַ אַ גאָטעסדינסט. דער עולם איז געשטאַנען אױף די שפּיץ נעגל, זיך אײַנגעהערט און פֿאַר די אױגן האָט זיך געבלײכט אַ פֿאַרגליװערטע סעמעטערי, װוּ די װײַסע צלמים האָבן געצאַמט און אָפּגעטעמפּט דעם קלענסטן פֿאַרלאַנג. די עלטערע פֿאַרמערס האָבן זיך שלעכט געפֿילט, אױסגעמיטן אײנער דעם צװײטנס בליק. בוקערטס שטימע האָט געקלונגען אַלץ העכער און קלאָרער, די אױגן געװענדט צום הימל װי אַ הײליקער, אַזױ האָבן געמוזט אױסזען די ערשטע קריסטן װען זײ זענען געשטאַנען פֿאַר די שײַטער־הױפֿנס.

דער עולם האָט מיט אַ מאָל זיך גענומען אַרומקוקן, פֿאַרגעסן אָן בוקערטן און אײנער האָט גענומען פֿרעגן דעם צװײטן׃

— װאָס איז דער מער? װאָס איז דאָרט?

צװישן דעם עולם איז געשטאַנען אַ נידעריקער מאַן, װעמענס אױפֿגעהויבענע פֿױסטן האָבן זיך בלױז אַרױסגעזען און זײַן שטימע האָט געקלונגען טעמפּ און פֿײַכט, װי פֿון אַ קבֿר אַרױס׃

— קריסטן זײַט איר? אױב איר זײַט קריסטן, איז אַ חרפּה צו זײַן אַ קריסט, בין איך קײן קריסט נישט!

דער עולם האָט אױפֿגעציטערט. די אױגן זענען געװען שטאַר, די מײַלער צעעפֿנט, און אין גאַנצן האָבן זײ אױסגעזען װי פֿון װײכן לײם אױסגעקנאָטן און יעדע האַנט װאָלט געקאָנט די מאַסן בייגן, איבערקנעטן.

דער אויטאָמאָביל מיט האָלץ, װאָס האָט זיך באַװיזן אױפֿן זאַמדיקן װעג איז גענוג געװען, אַז דער נאָר װאָס אײַנגעדרעמלטער פֿאַרגעניגן צו פּײַניקן אַ שװאַכערן, זאָל זיך צוריק אױפֿװעקן און פֿון אַלע זײַטן האָבן זיך געהערט קולות.

— װאָס װיל ער, דער „יענקי“?

— װער דאַרף אים דאָ?

— לאָז ער גײן נאָך באָסטאָן!

— װען נישט די פֿאַרדאַמטע יענקיס װאָלט צו דעם אַלעם נישט געקומען!

— זײ האָבן באַפֿרײַט די נעגערס — לאָזן זײ זיך משדך זײַן מיט די שװאַרצע!

דערװײַל איז אָנגעלאָפֿן דער אויטאָמאָביל, מען האָט גענומען קלאַפּן די שטאַבע טיף אין בערגל אַרײַן, געקלאַפּט מיט שװערע האַמערס, װאָס האָבן פֿאַרהילכט די װערטער פֿון „הײליקן דזשאַן“. די שטאַבע האָט מען אָנגעלײגט מיט שטײנער, צעלײגט דאָס האָלץ און אַ האַלב טוץ מענטשן זענען אונטערגעגאַנגען צו בוקערטן.

— פֿאַרטיק?

בוקערט האָט זיך פּאַמעלעך אױפֿגעשטעלט, זײ אָנגעקוקט װי ער װאָלט נישט געװאָלט פֿאַרגעסן זײערע פּנימער, גענומען רײַסן פֿון „הײליקן דזשאַן“ אַ בלאַט נאָך אַ בלאַט, זײ געטײלט דעם אַרומיקן עולם.

אַ שױדער איז בײַ אַלעמען דורך, געפֿילט, אַז װען עמעצער שטעלט זיך איצט פֿאַר אים אײַן װאָלט זיך בײַ קײנעם קײן האַנט נישט געהױבן, זײ װאָלטן זיך צעפֿאָרן אַהײם.

אַ שװערע, דריקנדיקע שטילקײט האָט זיך געלײגט איבער אַלעמען. דאָ און דאָרט, האָבן זיך אײניקע פֿאַרמערס דורכגעשטופּט מיט די עלנבױגנס צװישן עולם, פֿון פֿאַרדרוס געשאָלטן, געשפּיגן און זיך געלאָזט גײן אַהײם. אַנדערע זענען פֿאַרשװוּנדן מיט זײערע אויטאָמאָבילן. דאָס האָט געװירקט אױפֿן עולם, אים געמאַכט נערװעזער. די אָנפֿירער האָבן עס דערפֿילט, זיך איבערגעשראָקן, אַרומגערינגלט בוקערטן, װי זײ װאָלטן מורא געהאַט מען זאָל אים נישט אַרױסרײַסן, און אָנגעכמורעטע צוגעשטאַנען צו אים׃

— פֿאַרטיק?

בוקערט האָט װידער אַנידערגעקניט, אַ װײַלע תּפֿילה געטאָן, געקוקט אױף אַ קלײן װערעמל, װאָס איז געקראָכן לעבן זײַנע קניִען, עס אַװעקגעשאַרט, װי ער װאָלט מורא געהאַט מען זאָל עס נישט צעטרעטן און אַ רויִקער זיך אױפֿגעשטעלט. ס'האָט אױסגעזען, אַז ער באַגרײַפֿט נישט װאָס שטײט אים פֿאָר. ער איז צוגעגאַנגען צום בענקל, זיך אָנגעשפּאַרט מיט די פּלײצעס אָן דער אײַזערנער שטאַבע, שטום און גלײַכגילטיק געקוקט אױפֿן עולם, אױף די מענטשן װאָס פּאָרען זיך אַרום אים.

אַ האַלב טוץ מענטשן האָבן אים צוגעבונדן צו דער שטאַבע, געדרײט און געקניפּט שטריק און קײטן אַרום זײַן קערפּער אַזױ, אַז ער איז געבליבן שטײן בײַ דעם אײַזן װי אַן אױסגעהאַקטער. מען האָט אים אַרומגעלײגט מיט שטיקער האָלץ, טרוקענע צװײַגן און אַלץ באַגאָסן מיט נאַפֿט.

דער עולם האָט זיך אַ שפּאַר געטאָן פֿון די פּלעצער, געװאָלט בעסער זען, אַרױפֿגעקראָכן אױף בײמער, אױף אויטאָמאָבילן. טאַטעס האָבן אױפֿגעהױבן די קינדער, מענער האָבן געהאַלטן זײערע װײַבער אױף די אַקסלען און מיט אײַנגעהאַלטענע אָטעמס געװאַרט װאָס ס'װעט געשען.

מעקלור, אָנגעטאָן יום־טובֿדיק, איז אונטערגעגאַנגען מיט װירדע און נישט אױפֿגעהערט איבערצוחזרן׃

— כ'דאַנק גאָט, װאָס ער האָט מיר געהאָלפֿן קריגן גערעכטיקײט פֿאַר מײַן אָרעמער טאָכטער! כ'דאַנק גאָט —

בוקערטס אױסגעלאָשענע אױגן האָבן זיך אַ צינד געטאָן, ס'בלוט האָט זיך אַ שפּאַר געטאָן אין די שלײפֿן, אין קאָפּ איז געװאָרן לופֿטיקער, האָט אים אַזאַ ליכטיקײט אַרומגענומען, אַז ער האָט אַרומגעכאַפּט דעם גאַנצן עולם. אָן אַ צאָל געשעענישן האָבן זיך אָפּגעצײכנט אין אײן רגע, אַלע אַזױ בולט קלאָר, מיט אַלע קלײניקײטן און הינטער די קלײניקײטן האָט זיך געצױגן, װי אין חלום, אַ פֿאַרװײטיקטע בלײכקײט, אַרױסגעקוקט פֿון צװישן די געשעענישן, װי פֿון אַ באַהעלטעניש, אײַנגעקרעמפּט דאָס האַרץ און יעדעס מאָל אײַנגערױמט׃ קערי, קערי…

מעקלור האָט אָנגעצונדן אַ שװעבל און עס צוגעטראָגן צו די צװײַגן.

— או־אַ… — איז דורך אין דער לופֿט, װי אַ װינט װאָלט געװײעט, און דער עולם האָט זיך נענטער אַ שפּאַר געטאָן.

איבער אַ רגע האָט זיך בלױז געזען אַ בלױ פֿלעמל. באַלד האָט דער נאַפֿט זיך צעפֿלאַקערט, פֿונקען האָבן זיך צעשאָטן, האָלץ האָט גענומען קנאַקן. אין אײן אױגנבליק האָבן זיך בוקערטס הױזן אָנגעכאַפּט און ס'האָט זיך געהערט אַ סמאַליע פֿון פֿלײש. ער האָט צו מאָל קײן קרעכץ געטאָן.

די פֿלאַמען זענען פּאַמעלעך געקראָכן איבער זײַנע קלײדער, פֿונקען האָבן זיך אַ שפּאַר געטאָן פֿון אַ געדיכטן, גרױען װאָלקן רױך. בוקערט האָט אַ דרײ געטאָן דעם קאָפּ און אין זײַן צונױפֿגעקאָרטשעט, פֿאַרװײטיקט פּנים איז געװען עפּעס אַ מילדקײט. מיט אַ מאָל האָט ער זיך גענומען קאָרטשען הינטער די שטריק, זיך אַ צי געטאָן, עטװאָס אַװעקגערוקט דעם קאָפּ פֿון װאַקסנדיקן פֿײַער און צום ערשטן מאָל זיך צעשריגן׃

— אױ, מײַן גאָט! מענטשן לאָזט מיך אָפּ! כ'האָב אײַך עפּעס צו זאָגן, כ'בעט אײַך לאָזט מיך אָפּ, אױ, מײַן גאָט…

מיט פֿאַרקװעטשטע פֿױסטן, די װײַס־שרײַענדיקע צײן אײַנגעביסן אין די ליפּן, װאָס האָבן אױסגעזען װי אַ פֿאַרבלוטיקטע װוּנד, האָט ער זיך געדרײט, געקאָרטשעט, באַװױגן מיט יעדן גליד, מיט יעדן מוסקל, געקרעכצט. ער האָט זיך צעשריגן מיט אױפֿטרײסלענדיקע קולות. די מוסקלען אױף די הענט, אױף דער ברוסט האָבן זיך אָנגעצױגן ביז צום פּלאַצן; די אױגן, בלוטיקע, זענען געקראָכן פֿון קאָפּ און די געשרײען זענען פֿאַרהילכט געװאָרן פֿון װילדן המון׃

— מען דאַרף מיט אַלע אַזױ טאָן!

— אַ לעסאָן. (אַ לעקציע)

— ער װעט שױן מער קײן װײַס מײדל נישט באַפֿאַלן!

— פֿילסט? — האָט אײנער אַ שניף געטאָן און זיך באַלעקט.

— אַה־ה, טאַקע!

— סמאַליעט!

— אַ חזיר!

מעקלור איז געװען באַרױשט, זיך געװאַקלט פֿון גליק. ער האָט אַראָפּגעװאָרפֿן דעם ראָק, זיך גענומען קלאַפּן מיט די פֿױסטן אין דער ברוסט, לײַכט אַפֿערגעװאָרפֿן די פֿיס און הײזעריק געזונגען. דער עולם האָט אונטערגעכאַפּט, אַן עלטערער קצבֿ האָט זיך אים געװאָרפֿן אין די אָרעמס. זײ האָבן זיך געקושט, זיך אױסגעצױגן אױף דער ערד און זײערע צעהיצטע קערפּערס האָבן זיך געקאָרטשעט אױפֿן גראָז. דער עולם איז געװאָרן װילד, זיך אַרומגעכאַפּט, געשריגן, װי ער װאָלט מיט אַ מאָל זיך געװאָלט באַפֿרײַען פֿון עפּעס פֿרעמדס, װאָס איז געהאָנגען װי אַ קײט אַרום זײַנע פֿיס און ס'האָט אױסגעזען, װי דאָס געצן־דינערײַ האָט נאָך אַ צװײ־טױזנט־יאָריקן שלאָף, זיך צוריק אױפֿגעכאַפּט אינעם מענטשן, נעמט נקמה פֿאַר די אױסגעצערטע קערפּערס, געשמיסענע לײַבער, װיל אױסרײַסן מיטן װאָרצל די דורות פֿון צוריקגעהאַלטנקײט. האָט מען דעם געקרײצטן גאָט, װאָס האָט מיט דעם כּישוף־װאָרט „רחמנות“ צעבראָכן די אַלטע געטער, זיך געראַנגלט מיט אױסגעלאַסנקײט און זינד, צוריק אַרױפֿגעזעצט אױף דער שטאַבע און זי אונטערגעצונדן.

בוקערטס געשרײען זענען געװאָרן שװאַכער, װי די כּוחות װאָלטן אים פֿאַרלאָזן. דער קאָפּ, װי פֿאַרחלשט איז געלעגן אױף דער ברוסט. ער האָט נישט געשאָלטן, בלױז געקרעכצט און זיך געבעטן׃

— מענטשן, האָט רחמנות, דערשיסט מיך! מענטשן…

קײנער האָט זיך נישט צוגעהערט.

פּלוצלונג האָט דער שטריק, װאָס איז געװען אַרום די אַקסלען און דער ברוסט, זיך איבערגעברענט און נאָכגעלאָזט. די קײט האָט זיך אַראָפּגעגליטשט פֿון די אָרעמס און ער האָט זיך אױסגעגלײַכט, געשטעלט עטלעכע טריט און זיך אַ ריס געטאָן. שטיקלעך ברענענדיקע קלײדער זענען געפֿאַלן דאָ און דאָרט.

דער װילדער המון האָט עס נישט דערװאַרט און זיך אָפּגערוקט אױף צוריק. אַ שרעק, אַז דער ברענענדיקער ריז קען יעדע מינוט זיך באַפֿרײַען און אַרײַן צװישן עולם, האָט יעדן אַרומגענומען. די פֿרױען און קינדער האָבן אָנגעהױבן שרײַען, זיך געשאַרט צו די מענער.

די קײט אַרום די פֿיס האָט בוקערטן צוריקגעהאַלטן. מיט צעשפּרײטע הענט, אין גאַנצן אין פֿלאַמען, האָט ער זיך אַ לאָז געטאָן צום המון, זיך איבערגעקײַקלט און געבליבן ליגן אָן אַ זײַט פֿון פֿײַער. דער קאָפּ איז געלעגן נידעריקער װי די פֿיס.

פֿאַר אים איז ביסלעכװײַז אַלץ אָפּגעשטאָרבן, צעשװוּמען, בלױז אין די אױערן האָט טעמפּ געקלאַפּט, װי מען װאָלט געשמידט מיט שװערע האַמערס שטיקער בלײַ, דאָס קלאַפּן האָט זיך דערװײַטערט, דערװײַטערט, גענומען שװימען פֿאַר די אױגן װי פֿײַערדיקע רינגען, אים אַרומגעװיקלט. ער האָט דערזען די מוטער איבער זיך, מיט אַן אומגעהײַערער שנעלקײט גענומען מיט איר פֿליִען, די פֿלאַמען נאָך אים. ער האָט געעפֿנט דאָס רעכטע אױג, געזען װי מענטשן שטײען מיט די פֿיס אַרױף און אַ װײַלע געבליבן אַזױ ליגן. די פֿלאַמען האָבן אים אײַנגעהילט, געקנאַקט װי מען װאָלט אױף זײ געגאָסן אײל און די לופֿט איז פֿול געװען מיט סמאַלינעס.

דער המון איז זיך פֿונאַנדערגעפֿאָרן. אַרום דעם צעברענטן פֿײַער, װאָס האָט זיך דאָ און דאָרט צעפֿלאַקערט אױף אַ רגע און געזונקען, האָבן זיך יונגען אַרומגעדרײט, געשאַרט מיט שטעקנס אין אַש, געזוכט פֿאַר אַ זכר, װער אַ צאָן, װער אַן אָפּגעברענטן בײן, — די קומענדיקע דורות זאָלן זען, אַז זײערע פֿאָטערס זענען געװען בראַװע אַמעריקאַנער.

די זון האָט זיך גענומען זעצן. אַרום איז געװען שטיל — די שטילקײט פֿון אַ בית־עולם, װען מען פֿאַרשיט אַ פֿרישן קבֿר און די יללות הענגען נאָך אין דער לופֿט. פֿון װאַלד זענען אָנגעפֿלױגן קראָען, געשפּרײַזט מיט צעעפֿנטע שנאָבלען אַרום דעם טליִענדיקן בערגל, געקראַקעט און געװאַרט, ס'זאָל אױסגעלאָשן װערן. עס האָט זיך געהערט אַ פֿאַרשטיקטע ברומערײַ, װי די ערד װאָלט אַרױסגעלאָזט די אײַנגעזאַפּטע געשרײען און קולות. און די צלמים אױף דער סעמעטערי זענען געשטאַנען פֿאַרפֿלאַמטע אונטער דער פֿאַרגײענדיקער זון — דערצײלט װעגן געקרײצטן גאָט, װאָס רופֿט צו זיך די שװאַכע.
