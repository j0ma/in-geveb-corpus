די אידעע אַרויסצוגעבן אַ ייִדישע צײַטשריפֿט מיטן נאָמען „דער קאָנטינענט“, אַ צײַטשריפֿט, וואָס דאַרף דינען די ייִדישע אינטערעסן פֿון דעם אַמעריקאַנישן וועלט־טייל, איז בײַ אונדז אָנשטאַנען פֿון דעם טיפֿן גלויבן אַרויס, אַז פּונקט ווי אַמעריקע האָט איצט אַ מיסיע אין דער וועלט, אַזוי האָבן די אַמעריקאַנישע ייִדן אַ שליחות אין וועלט־ייִדנטום.
צו דעם ראָש־השנה 1940 האָבן מיר פֿאַרעפֿנטלעכט אַ פּראָספּעקט פֿון דער געפּלאַנטער צײַטשריפֿט. מיר האָבן אים פֿאַרשפּרײט אין בריװ. דער אָפּרוף איז געװען פֿאַרשײדנאַרטיק. טײל האָבן אונדז ריכטיק פֿאַרשטאַנען. יעקב לעשצינסקי האָט אונדז געשריבן: איר האָט אָנגעטאַפּט דעם דופֿק פֿון היסטאָרישן מאָמענט און האָפֿנטלעך װעט איר אױספֿילן די מיסיע, װאָס אַזאַ זשורנאַל ליגט אַרױף. ש. ניגער האָט אונדז געזאָגט אין אַ בריװ: מיר געפֿעלט זײער די אידעע און מיר דאַכט זיך אױך, אַז מעקסיקע איז דער ריכטיקער פּלאַץ פֿאַר אַזאַ אַרבעט. מיר זײַנען אָבער אױך אָפֿט מיספֿאַרשטאַנען געװאָרן. אַזױ האָט דער חשובֿער שמואל ראָזנפֿעלד, אין אַן אַרטיקל אין „טאָג“, מיטן נאָמען „װאָס ייִדן קענען“, אונדז פֿאָרגעװאָרפֿן, אַז מיר האָבן זיך אָנגעמאָסטן צו זײַן דער פּאַן־אַמעריקאַנישער ייִדישער צענטער, כאָטש קײנער האָט אונדז נישט גערופֿן דערצו. אין דער אמתן האָבן מיר פֿון קײן שום צענטער קײן מאָל נישט גערעדט אין אונדזער פּאָרספּעקט, נאָר פֿון אַ נאַטירלעכער בריק, װאָס מעקסיקע שטעלט מיט זיך פֿאָר אין קאָנטינענטאַלן פֿאַרנעם, װײַל געאָגראַפֿיש ליגט עס אין צפֿון און קולטורעל באַלאַנגט עס צום לאַטײַנישן — דאָס הײסט בעיקר צום דרומדיקן — טײל פֿון דעם קאָנטינענט. 
מיר האָבן זיך אין פֿאַרלױף פֿון חדשים ערלעך געמיט אַרױסצוברענגען טאַקע אַ חודש־שריפֿט. מיר האָבן מיט מאַקסימאַלער געדולד קאָרעספּאָנדירט מיט אַלערלײ ייִדן פֿון אַלע 21 רעפּובליקן פֿון פּאַן־אַמעריקע, מיט קאַנאַדע און אױך די קאָלאָניעס. עס איז אונדז אָבער נישט געלונגען צו קריגן קאָנטאַקט מיט אַלע לענדער פֿון אַמעריקע. מיט דרײַ־פֿערטל האָבן מיר דאָך באַקומען קאָנטאַקט—מען האָט אונדז געענטפֿערט. מיר האָבן קאָרעספּאָנדירט מיט פֿיל צענדליקער שרײַבער און געבעטן בײַ זײ אַרטיקלען לױד אונדזער פּלאַן. מיר מוזן אָבער צוגעבן, אַז עס איז אונדז בשום אופֿן נישט געלונגען צוזאַמענצושטעלן אַ דורכױס פּלאַנמעסטיקע צײַטשריפֿט, װאָס זאָל דינען די אינטערעסן פֿון אַמעריקאַנישן ייִדנטום אין ברײַטסטן זינען פֿון דעם װאָרט; און אין דער ערשטער רײ אינפֿאָרמירן, אינפֿאָרמירן, אינפֿאָרמירן, װײַל דאָס קעגנזײַטיקע ייִדישע אימװיסן אױף דעם קאָנטינענט איז זײער גרױס.
	מיר האָבן זיך איבערצײַגט — נאָך פֿינף חדשים אומדערמידלעכער אַרבעט, אַז אָדער עס איז נאָך נישט געקומען די צײַט פֿאַר אַזאַ מין ייִדישן זשורנאַל, װי מיר האָבן אים זיך פֿאָרגעשטעלט, אָדער מיר זײַנען נישט די ריכטיקע מענטשן אַזאַ צײַטשריפֿט צו שאַפֿן, אָדער מעקסיקע איז פֿאָרט נישט דער ריכטיקער פּלאַץ. האָבן מיר דערװײַל באַשלאָסן אַרױסצולאָזן ספּאָראַדישע זאַמלביכער מיט דער נאָמען „דער קאָנטינענט“ — זאַמלביכער װאָס זאָלן דינען דעמזעלבן צװעק װאָס די צײַטשריפֿט האָט געזאָלט, און טאַקע צוגרײטן אַ באָדן פֿאַר אַזאַ זשורנאַל אין דער צוקונפֿט. 
אָט דאָס בוך, װאָס ליגט פֿאַר אײַך — חשוּבֿע לעזער — איז טאַקע אַזאַ מין זאַמלבוך נומער אײנס. עס װעלן שפּעטער קומען װײַטערדיקע ביכער מיט דעמזעלבן נאָמען און — לאָמיר האָפֿן — מיט מער אינפֿאָרמאַציע און מיט אַ ברײטערן קרײַז מיטאַרבעטער.
	דער אינהאַלט פֿון דער דאָזיקער זאַמלונג איז אײַנגעטײלט אין דרײַ הױפּט־חלוקים: אַלגעמײנע אַרטיקלען (דער עיקר אױף אַמעריקאַניש־אידישע טעמעס), אַרטיקלען, װאָס ברענגען פּראָבלעמען צו דיסקוסיע, און קאָרעספּאָנדענצן. (מער װי העלפֿט פֿון די לענדער פֿון דעם קאָנטינענט זײַנען אין דער אָפּטײלונג פֿאַרטראָטן). מיר האָבן אױך אַ ביסל בעלעטריסטיק — לידער — װאָס מיר האָבן געבראַכט צוליב רײן עסטעטישע טעמים. אונדזערע זאַמלביכער זײַנען ערשט אױפֿן דריטן פּלאַן ליטעראַריש־קינסטלערישע. אין דער ערשטער רײ איז אונדזער אױפֿגאַבע צו אינפֿאָרמירען (און דאָס גראָד איז די שװערסטע אױפֿגאַבע), אין דער צװײטער רײ איז אונדזער אױפֿגאַבע צו דיסקוטירן די ברענענדיקע ייִדישע פּראָבלעמען פֿון די אַמעריקעס — װאָס װעלן פֿריִער, אָדער שפּעטער, ממילא װערן די פּראָב פֿון װעלט־ייִדענטום. ערשט אין דער דריטער רײ װילן מיר געבען בעלעטריסטישע ליטעראַטור. אַװדאי פּאַסט זיך די פּאָעמע פֿון יעקבֿ גלאַנץ — לױט איר אינהאַלט — אין אונדזערע זאַמלביכער. די אַנדערע לידער װאָלטן געקענט געדרוקט װערן אין יעדער צײַטשריפֿט. בײַ אונדז װעלן זײ אַ ביסל אױפֿהײַטערן דעם לעזער און ריטמיזירן דעם אינהאַלט. 
	אונדזערע זאַמלביכער זײַנען װײַט פֿון צו פּרעדיקן אַמעריקאַניש־ייִדישן שאָװיניזם, אָדער גאָר לאָקאַל־פּאַטריאָטיזם. מיר באַטאָנען נאָך אַ מאָל: פּונקט װי עס איז קלאָר פֿאַר דער גאַנצער װעלט, אַז זי װעט נישט אױסגעלײזט װערן אָן דער הילף פֿון אַמעריקע, אַזױ איז עס איצט שױן קלאָר פֿאַר דער גאַנצער ייִדישער װעלט, אַז זי װעט נישט אױסגעלײזט װערן אָן דער הילף פֿון אַמעריקאַנישן ייִדנטום. װאָס מער דאָס אַמעריקאַנישע ייִדנטום װעט זיך אַלײן פֿאַרשטײן, ממילא באַנעמען זײַן שליחות, אַלץ געזינטער װעט עס זײַן פֿאַר דעם װעלט ייִדנטום. מיר גלױבן אין ייִדישער עמיגראַציִע פֿון אײראָפּע און מיר גלױבן אין דער מעגלעכקײט פֿון אַ קאָלאָסאַל־פֿאַרמאָסטענער ייִדישער עמיגראַציִע מעבֿר לים און דער עיקר אױפֿן אַמעריקאַנישן קאָנטינענט. נישט נאָר װעט אָט די עמיגראַציע ראַטעװען דאָס אײראָפּעיִשע ייִדנטום, נאָר אױך דאָס אַמעריקאַנישע ייִדנטום און דערמיט דאָס װעלט־ייִדנטום...
	מיר װעלן די אַרבעט פֿון די זאַמלביכער „דער קאָנטינענט“, װאָס מיר באַטראַכטן װי צוגרײט־אַרבעט פֿאַר דער צײַטשריפֿט אונטערן זעלבן נאָמען, פֿאָרזעצן. פֿאַראַן אַ פּלאַן צו פֿאַרװאַנדלען דעם „קאָנטינענט“ אין שטענדיקע יאָר־ביכער. אַ צװײטער פּלאַן איז פֿאַראַן — אַז די דאָזיקע יאָר־ביכער זאָלן דערשײַנען אױך אין שפּאַניש. דאָס זײַנען אָבער אַלץ זאַכן װעלכע מי װעלן באַשליסן שפּעטער, װען דער ערשטער נומער װעט דערשײַנען און מיר װעלן הערן מײנונגען פֿון דרױסן. 
מעקסיקע, מײַ 1941
פּ.ס.—נאָטיסץן פֿון דער רעדאַקציע װעגן אַ טײל דערשינענע אַרטיקלען אין דער זאַמלונג געפֿינען זיך בײַם סוף פֿון בוך.
