דער רבֿ אַהרן־שמואל תּמרת, באַװוּסטער שריפֿטשטעלער אונטערן פּסעװדאָנים: „אחד הרבנים המרגישים“ איז געבױרן אין יאָר 1869 אין אַ דאָרף האַרט לעם דער שטעטל „מאַלטש“, גראָדנער גובערניע, בײַ אָרעמע יחסנישע עלטערן. זײַן פֿאָטער „משה־יעקבֿ תּמרת“ איז אַן אײניקל פֿון מאַלטשער רבֿ „ר' אַרעלע“ װאָס האָט אין זײַנער צײַט אין די פֿערציקער יאָרן פֿון פֿאַרגאַנגענעם יאָרהונדערט געשמט אין פּאָלעסיער געגנט אױך אַלס „צדיק“ מיטן נאָמען „מאַלטשער מגיד“.

דערצױגן איז ער געװאָרן אין זײַנע ייִנגלשע און בחורשע יאָרן, לױט אַמאָליקן שטײגער, בלױז אױף „לימודי־קודש“, אױסגעצײכנט זיך אױפֿן דאָזיקן געביט, ד"ה אין תּלמוד, און באַקומען אַ נאָמען אין דער גאַנצער סבֿיבֿה: „דער מאַלטשער עילוי“.

פּאַראַלעל מיט זײַנע אינטעלעקטועלע כּישרונות איז ער פֿון קינדװײַז אָן געװען אױך זײער סענטימענטאַליש און עמפֿינדלעך פֿאַר אַלע צװײַגן פֿון געפֿיל. אַזױ װי פֿאַר עסטעטיק אַזױ פֿאַר מאָראַליטעט, אַזױ װי פֿאַר מאָראַליטעט אַזױ פֿאַר רעליגיעזער התלהבֿות. אױפֿן פֿעלד פֿלעגט ער װערן באַצױבערט ביז צום ניט קאָנען אָפּרײַסן זיך פֿון אַ שײנעם בױם, פֿון אַ גרינעם בערגל, און אין „בית־המדרש“ פֿלעגט ער דאַװנען מיט מער דבֿקות װי אַלע ייִנגלעך.

זײַענדיק אַ קינד פֿון אַ יאָר זעקס האָט אַ מגיד געזאָגט אין בית־המדרש אַ „הספּד“ אױפֿן באַװוּסטן רבֿ „ר' אליהו לידער“ װאָס איז אין יענער צײַט ניפֿטר געװאָרן, און אױפֿמערקזאַם געמאַכט דעם עולם אױפֿן פֿאַרלוסט װאָס זײ האָבן געליטן דורך דער פּטירה פֿון צדיק, דען „פֿון יעצט אָן װעט שױן ניט זײַן װער זאָל מגין זײַן אױפֿן דור“. דער „הספּד“ האָט געמאַכט אַן אײַנדרוק אױפֿן קלײנעם ייִנגל װי ניט אױף קײנעם פֿון גאַנצן בית־המדרש. ער האָט געװײנט מיט ביטערע טרערן און נאָכן הספּד געדאַװנט זײער אַ פֿרומען „מעריבֿ“, נעמענדיק אױף זיך אַלײן שױן עפּעס אַרײַנאַרבעטן אין „תּורה ומיצװת“, װי באַלד אַז דער „צדיק“ װעלכער האָט אױף אַלעמען „מגין“ געװען איז שױן ניטאָ…

 דער קלײנינקער אױפֿריכטיקער בעל־דבֿקות האָט אָבער — אין קעגנזאַץ צו דאָס רובֿ "פֿרומאַקעס" פֿון די גרױסע — נעבעך גאָרניט געמאַכט קײן גוטע געשעפֿטן… װאָרעם חבֿרה לצנים האָט זיך פֿאַרװאָלט זיך לוסטיק מאַכן איבערן קינד, און נאָך יענעם „הספּד“ װען זײ פֿלעגן אים דערזען פֿלעגן זײ אים זאָגן, „דו װײסט 'אַהרן־שמואל' אַז יענער און יענער רבֿ פֿון יענער און יענער שטאָט“ — זײ פֿלעגן אױסקלערן נעמען פֿון רבנים און פֿון שטעט — „איז ניפֿטר געװאָרן“, פֿון װאָס דער קינד פֿלעגט װערן פֿאַרשעמט און אַנטלױפֿן.

דער דערמאָנטער ייִנגל פֿלעגט װערן דערשיטערט פֿון אַן אומגליק, אַז ס'האָט עמעצן געטראָפֿן. און ס'פֿלעגט בײַ אים צעגײן די האַרץ פֿון מיטלײד. און אַז ער פֿלעגט זען עמעצער טוט אַן עװלה דעם צװײטן, האָט ער ניט געקאָנט רוען, כּל־זמן ער האָט ניט רעאַגירט אױף דעם מיט װאָס עס איז.

ס'איז ניט איבעריק צו ברענגען דאָ אַ פּאָר מעשׂהלעך,אויבווויל מינדערװערטיקע לױט זײער פֿאַרנעם — װעדליק פֿון קינדערשן לעבן — אָבער זײער כאַראַקטעריסטישע לױטן אינהאַלט, װאָס אילוסטרירן דאָס געזאָגטע. 1) זײַנער אַ באַקאַנטער ייִנגל האָט זיך אײַנגעװױנט צו „רײכערן“. ער איז אָבער געװען אַן אָרעמער, און האָט ניט פֿאַרמאָגט פֿאַר װאָס צו קױפֿן „טיטון“, פֿלעגט ער אין בית־המדרש שטײן און טשאַטעװען, בשעת עמעצער רײכערט אַ פּאַפּיראָס, ביז יענער װעט אַראָפּװאַרפֿן דעם לעצטן ברעקעלע אױף דער ערד. דאַן פֿלעגט דאָס דער אָרעמער קוריטעל אױפֿהײבן און פֿון אַזעלכע „לקט“ צונױפֿשלאָגן אַ פּאַפּיראָסל פֿאַר זיך. די דאָזיקע „טראַגישע“ מחזה פֿלעגט בײַם קומענדיקן „אחד הרבנים המרגישים“ אַרױסרײַסן אַ שטיק האַרץ… און װען ער פֿלעגט קריגן בײַ זײַן מאַמען אַ קאָפּעקע אױף קױפֿן פֿאַר זיך עפּעס אַ נאַשערײַ, פֿלעגט ער גלײַך לױפֿן אַװעקגעבן דאָס דעם אָרעמען רײכערל אױף פּאַפּיראָסן. דאָס האָט אָבער ניט געקאָנט אױסשעפּן דעם גאַנצן טיטון־מאַנגל פֿון נעבעכדיקן רײכערל, װײַל זײַן אײגענע מאַמע איז אױך געװען זײער אַן אָרעמע און געבן איר קינד אַ קאָפּעקע איז געװען זײער אַ זעלטענע דערשײַנונג. פֿלעגט ער דעריבער זיך פֿאַרדינגען ברענגען „טרונקען װאַסער“ די ישיבֿה־בחורים װאָס האָבן געלערנט אין בית־המדרש. פֿלעגט בראָדזען אין די חשװנדיקע נאָװנטן ביז די קני אין מאַלטשער בלאָטעס פֿאַר דעם לױן פֿון „אַ פּאַפּיראָס פֿאַר אַ טרונק װאַסער“, װאָס האָט זיך דאַמאָלס אין בית־המדרש געצאָלט. געפּאַקט דעם פּאַפּיראָס און גלײַך געלאָפֿן לינדערן דעם נױט פֿון אָרעמען חבֿר דעם רײכערל נעבעך…

צו דער אַנטװיקלונג פֿון זײַנע געבױרענע עסטעטישע און מאָראַלישע געפֿילן האָט נאָך אַ סך מיטגעהאָלפֿן פֿון אײן זײַט די שײנע דאָרפֿישע סבֿיבֿה: גרינע פֿעלדער, בליִענדיקע סעדער, אין װעמענס נאָענטקײט ער האָט זיך געהאָדעװעט. און פֿון דער אַנדערער זײַט אױך דער טראַגישער סאָרט לעבן פֿון זײַנע עלטערן — דער לעבן פֿון אַן אײדעלן ייִד צװישן אַ גרױסן דאָרף האַלב װילדע גױים. די שײנקײט פֿון דער דאָרפֿישער נאַטור האָט געװירקט אױף זײַן עסטעטישן געפֿיל אין אַ פּאָזיטיװן אופֿן: אַרײַנגעװעבט זײַן נשמה צװישן פֿעלדער און בײמער; און די עלנטע לאַגע פֿונעם אײדעלן ייִד צװישן דער סבֿיבֿה פֿאַרגרעבטע גױים, װעלכע זענען האַרט און רױ אַפֿילו אײנער צום צװײטן און בפֿרט צו אַ ייִדן, צו אַ „נעכריסט“ (אויבווויל פֿונעם שלאַנגישן אַנטיסעמיטיזם פֿון דער הײַנטיקער „ציװיליזירטער“ צײַט האָבן אַמאָליקע נאַיִװע פּױערים נאָך ניט געװוּסט), האָט געװירקט אױף זײַנע סענטימענטאַלע געפֿילן אין אַ נעגאַטיװן אופֿן, ד"ה צו האַסן גראָבקײט מיט שלעכטסקײט.

הױפּטזעכלעך האָבן אים אױפֿגערעגט אױף דער מענטשלעכער שלעכטס די צרות װאָס ער האָט געהאַט אױסצושטײן פֿון די „שקצים“ מיט זײערע הינט, גײענדיק אַלע טאָג דורכן לאַנגן דאָרף אין „חדר“ אַרײַן דערבײַ אין שטעטל.

דעם קאָנטראַסט װאָס דער ייִנגל פֿלעגט שטענדיק זען צװישן רױען כאַראַקטער מיט די רױע אױפֿפֿירונגען פֿון די גױיִשע שכנים און צװישן דעליקאַטנעם כאַראַקטער מיט דער דעליקאַטנער אױפֿפֿירונג פֿון זײַנע עלטערן, און װאָס בײַ די לעצטע איז דאָס געװען אײַנגעפֿלאָכטן צוזאַמען מיט אַ שטרענגן אָפּהיטן די רעליגיעזע דינים — האָט געהאַט ניט קײן קלײנע װירקונג אױך אױף זײַנע רעליגיעזע געפֿילן, געמאַכט אים זײער „פֿרום“, און אײַנגעװאָרצלט אין אים אַ שטאַרקע באַגײַסטערונג פֿאַר ייִדישקײט.

אַ באַזונדער װירקונג אױף זײַן רעליגיעזן צושטאַנד האָבן געהאַט די „שבתים“ מיט די „יום־טובֿים“ אין זײַנע עלטערנס װױנונג. די אומבאַשרײַבלעכע „שבת־שכינה“ װאָס האָט געשװעבט אין דער קלײן שטיבעלע פֿון אַן אײנזאַמען אײדעלן ייִד צװישן אַ גרױסן דאָרף מגושמדיקע גױים; די אומבאַשרײַבלעכע שבת־אידיליע, װאָס פֿלעגט זיך אַראָפּלאָזן פּלוצלינג, אַזױ װי פֿון הימל אַראָפּ, צו זײ אין הײַזעלע יעדער פֿרײַטאָג־פֿאַר־נאַכט, װען די מאַמע נאָך דער גאַנצער װאָך טומלען זיך מיט די „גױים“ בײַ דער מחיה פֿון „ביטערן טראָפּן“, און נאָך איר אָנמאַטערן זיך צונױפֿקלאַפּן אַ פּאָר גראָשן אױף שבת־הוצאָות, פֿלעגט זי אױסקערן די שטוב, אױסשיטן מיט געלן זאַמד, „בענטשן ליכט“ מיט אַ שטילער באַגײַסטערטער תּפֿילה, און ליקװידירן דעם „פֿאַרפֿלוכטן שענקל“ אױף אַ גאַנץ שבת. שפּעטער אין אַ שעה אַרום קערט זיך אום דער טאַטע פֿון בית־המדרש װאָס אין שטעטל און מאַכט דעם באַגײַסטערטן „קידוש“. און בײַם שבת־טיש, בײַ די שבתדיקע מאכלים, אױסגעמישטע מיט די געהעריקע התלהבֿותפֿולע שטיקלעך „זוהר“, װאָס דער טאַטע פֿלעגט מיט אים זאָגן און פֿאַרטײַטשן אױף ייִדיש, דורך דעם אַלץ פֿלעגט דער פֿילנדיקער ייִנגל פּשוט אַזױ װי אַרײַן אין גן־עדן. כאָטש דער דאָזיקער גן־עדן פֿלעגט בײַ אים ניט אײן מאָל צוליב זײַן שעמעװדיקײט אַ ביסל צעשטערט װערן דורך אײן „גױ“ אַ שכן װעלכער פֿלעגט אױס נײַגעריקײט אָפֿט מאָל אַרײַנקומען אין מיטן עסן, אַװעקזעצן זיך אַנטקעגן און רײכערנדיק די ליולקע, אָנלאָזנדיק אַ פֿולע שטוב מיט רױך, אָנקוקן, זאָגאַר מיט אָפּשײַ, װי אַזױ ס'פֿירט זיך בײַ ייִדן דער טיש.

ניט קוקנדיק אױף דער עלנטקײט פֿון זײַנע עלטערן צװישן די גױים און זײַנע אײגענע צרות װאָס ער איז אױסגעשטאַנען פֿון די קלײנע שקצימלעך — איז דער דערמאָנטער ייִנגל פֿונדעסטװעגן ניט געװען פֿײַנטלעך געשטימט צו די גױים פֿון דאָרף, און מיט אײניקע פֿון זײ אױך געװען גאַנץ אינטים. זומער פֿלעגט ער זיצן בײַ אַ גױיִשן שכן אױפֿן הױף לעם שײַער און „מאַכן דעם לײענען“ אין דער גמרא, אין דער זעלבער צײַט װאָס דער „גױ“ האָט אײַנגעלײגט די סנאָפּעס אָדער געדראָשן אין שײַער.

בשעת דער „רוסיש־טערקישער“ מלחמה איז געקומען אַ ידיעה צום גױיִשן שכן, אַז זײַנער אַ זון איז געהרגעט געװאָרן אין דער מלחמה, פֿון װאָס די „גױע“, דעם סאָלדאַטס מאַמע, האָט ביטער געװײנט, — האָט דער קלײנער ייִדישער ייִנגל אױך שטאַרק מיטגעװײנט מיט איר. פֿון דאַמאָלס אָן איז דעם ייִנגלס גאַנצער געדאַנק אײַנגעשלונגען געװאָרן אין דער שרעקלעכקײט פֿון מלחמות… בײַ יענער „גױע“ אין שטוב האָט אױך געהאָנגען אַ בילד פֿון דער מלחמה, אױף װעלכער ס'איז אױסגעמאָלט, װי אַזױ די רוסישע סאָלדאַטן װאַרפֿן זיך אױף די טערקישע מיט די שטיקעס. פֿלעגט דער ייִנגל שעהען נאָך אַנאַנד ניט קאָנען אָפּרײַסן זיך פֿון דער בילד, נאָר געשטאַנען און געשטױנט װי אַזױ װערט דאָס בײַ מענטשן רעכט צו טאָן אַזעלכע זאַכן… און װי אַזױ דערהאַלט זיך בײַ זײ די נשמה אין אַזעלכע מוראדיקע אומשטענדן. דערבײַ איז בײַ אים געװען אױך אַ גרױס װוּנדער אױף דער „פֿאַרקלאָגטער מאַמע“ — װי אַזױ קאָן זי לײַדן בײַ זיך אין שטוב אַזאַ בילד, װאָס זאַסטאַװעט אָנצוקוקן נאָך אַנאַנד די פֿאַרשאָלטענע זאַך, פֿון װעלכער ס'קומען אַרױס אַ סך פֿאַרקלאָגטע מאַמעס…

װי געזאָגט האָט אים פֿון קינדװײַז אָן שױן שטאַרק געפּײַניקט די מציאות פֿון רישעות אױף דער װעלט, װאָס מענטשן דריקן מענטשן. אָבער דריקער זענען אין זײַן דאַמאָלסטיקן באַגריף בלױז „גױים“, האָבנדיק פֿאַר זײַנע אױגן די גױים פֿון דאָרף מיט זײערע װילדע שקצים און בײזע הינט. און אונטערדריקטע — בלױז ייִדן, האָבנדיק פֿאַר די אױגן זײַנע מיט זײַן טאַטנס עלנטער לאַגע אין דאָרף.

שפּעטער, אַז ער װערט אַ ייִנגל פֿון אַ יאָר 13–14 און לערנט שױן „פֿאַר זיך“ אין מאַלטשער בית־המדרש, דערטראָגט זיך צו אים אַ סלוך, אַז אין „פּעטערבורג“ איז פֿאַראַן עפּעס אַ באַהאַלטענע חבֿרה, װאָס מ'רופֿט דאָס „ציציליסטן“, װעלכע „װילן אַראָפּװאַרפֿן דעם 'קײסער', דערפֿאַר װאָס ער דריקט זײער דעם פֿאָלק“. צװישן די „ציציליסטן“ געפֿינען זיך אױך ייִדן אָבער אַממײנסטן זענען זײ גױים. „איז דען פֿאַראַן גױים אױך גערודפֿטע?“ פֿאַרװוּנדערט זיך דער ייִנגל. אָבער ער באַקומט תּיכּף אַ תּירוץ פֿון זיך אַלײן, דערמאָנענדיק זיך אָן דעם געהרגעטן גױיִשן סאָלדאַט, װאָס ער האָט פֿאַר עטלעכע יאָר באַװײנט צוזאַמען מיט זײַן מאַמע דער גױע.

די „מלחמות“ װערן בײַם יונגן בחורל װאָס װײַטער אַלץ מערער דער הױפּטאױסדריק פֿון קנעכטשאַפֿט און שלעכטס. אַפֿילו אַלע באַגרענעצונגען אין לעבן װאָס ייִדן לײַדן זיך אָן (און ניט נאָר די ייִדן װאָס װױנען אין אַ דאָרף דורך די גױים, נאָר אױך די ייִדן װאָס װױנען אין שטאָט — לױט װי ער האָט שױן דאַמאָלס געװוּסט — דורך דער „נאַטשאַלסטװע“), זענען אין זײַנע אױגן גאָרניט אין פֿאַרגלײַך מיט דער גרױזאַמער זאַך פֿון אַװעקשטעלן מענטשן אױף אַן אָפֿענער פֿעלד אַנטקעגן אַ האָגל פֿון קױלן מיט שראַפּנעלן, און אַנטקעגן דער שרעקלעכער חרפּה, װאָס איז נאָך אױך פֿאַראַן דערבײַ, װאָס מ'שלעפּט זײ אַהין מיט גװאַלד אַזױ װי אַ באַראַן אין אַ שעכטהױז…

אַז ער װערט אַלט אַ יאָר נײַנצן, פֿאָרט ער קײן קאָװנע אין „כּולל־הפּרושים“, און דאָרט לערנט ער פֿלײַסיק ש"ס. נאָר אין די לײדיקע מינוטן, אַנשטאָט װאָס אַלע „פּרושים“ פֿלעגט זײַן זײער שמועס װעגן פּראַקטישע זאַכן: װעגן „סמיכה“ און װעגן „לײדיקע שטעטלעך“ אױף רבנות — איז זײַן שמועס (מיט נאָך אַ פּאָר בטלנים, אױך שטיקלעך פֿאַנטאַזיאָרן, װאָס ער האָט אױסגעזוכט פֿאַר זיך און פֿלעגט אַרײַנטענהן פֿאַר זײ) געװען נאָר װעגן די שלעכטס מיט דער קנעכטשאַפֿט װאָס אין לאַנד און װעגן דער נײטיקײט צו קעמפֿן קעגן דעם. „שלעכטס און קנעכטשאַפֿט“ איז װידער געמײנט „מלחמות“. און „קעמפֿן“ איז ניט געמײנט „טעראָר“, װאַרפֿן אַ באָמבע אונטער אַ מיניסטערס אַ קאָטש. אײן מאָל, װײַל דאָס איז קעגן דעם גײַסט פֿון דער גמרא. צװײטנס, װײַל דאָס אַלײן איז דאָך „מלחמה“. נאָר דער געװוּנטשטסטער קאַמפֿסמיטל איז אױפֿקלערן דעם עולם, מאַכן אים פֿעיִק פֿונאַנדערצושײדן צװישן גוטס מיט שלעכטס.

אײן מאָל גײט ער אין קאָװנע אין גאַס. אים אַנטקעגן קומט אָן אַ קאָמפּאַניע סאָלדאַטן מיט בעזעמלעך אונטער די אָרעמס: מ'פֿירט זײ אין אַ מרחץ. „װײ! װײ!“ — באַדױערט ער אין האַרצן זײער לאַגע — „זײ שטײען דאָך לשחיטה, און דערװײַל טאַשטשען זײ זיך נאָך נעבעך אין אַ מרחץ, פּונקט װי זײ װאָלטן געװען מענטשן בני־קימא, עקזיסטירנדיקע…“

אַ צװײטן מאָל גײט ער אין גאַס און באַגעגנט אַ מחנה סאָלדאַטן מאַרשירן איבערן בריק מיט געזאַנג. „טפֿו! ניט געדאַכט זאָלן זײ װערן, פֿערדישע מוחות“ — טראַכט ער בײַ זיך — „מאָרגן װערן זײ אַרױסגעשטעלט מיט די שאַרבנס פֿון די קעפּ קעגן שראַפּנעלן, און הײַנט הוליאַקעט מען איבער די גאַסן.“ װײַזט דאָך אױס אַז זײ פֿעלט טאַקע אַ קלעפּקע אין קאָפּ, און אױב אַזױ װערט ער בײַ זיך נאָך פֿעסטער אין זײַן שיטה, אַז דער עיקר איז אױפֿקלערונג און אױסבעסערונג פֿונעם געשמאַק פֿון די מענטשן…

נאָך „קאָװנע“ פֿאָרט ער אין יאָר 1890 קײן „װאָלאָזשין“, פֿאַרברענגט 2 יאָר אין „װאָלאָזשינער ישיבֿה“, איז זיך דאָרט משתּלם נאָך מערער אין לערנען, װערט שטאַרק דורכגעדרונגען מיט דער ליבע און באַגײַסטערונג צו תּורה, װאָס האָט געהערשט אין דער דערמאָנטער ישיבֿה, כאַפּט אױך אַ שמעק פֿון „השׂכּלה“ און לערנט זיך אױך אַ ביסל אױס די רוסישע שפּראַך.

אין יאָר 1893 װערט ער, אָן דער מינדסטער השתּדלות פֿון זײַן זײַט, אױפֿגענומען פֿאַר אַ רבֿ אין דער שטעטעלע מילײטשיץ אױף דעם אָרט פֿון זײַן שװער, דער רבֿ פֿון יענעם שטעטעלע, װאָס איז אין יענער צײַט ניפֿטר געװאָרן. אָבער מערער װיפֿל די „רבנות“, אינטערעסירט אים דער „פֿרײַהײטסקאַמף“. מערער װי צו לאַדען זײַן „קהילה“ איז ער פֿאַראינטערעסירט צו לאַדען די װעלט…

און אױף צו טרױמען אַזאַ טרױם װי „לאַדען די װעלט“ האָט אים דאַמאָלס שױן ניט פֿאַרפֿעלט קײן מוט, ניט קוקנדיק אױף דער שװאַכער מאַטעריעלער פּאָזיציע װאָס דער ייִדישער פֿאָלק בכלל פֿאַרנעמט אין דער װעלט, און אױף זײַן אײגענער שוואַכער מאַטעריעלער פּאָזיציע, װאָס ער פֿאַרנעמט צװישן ייִדן גופֿא. ערשטנס, װײַל אין יענער צײַט איז שױן בײַ אים זײער רײַף געװאָרן זײַן געבױרענע נײגונג צו שײנקײט מיט רײנקײט, און ער איז געװאָרן אײַזן פֿעסט אין זײַנע שטרעבונגען צו יושר און גערעכטיקײט. דערצו איז ער שױן דאַמאָלס אױך געװען נישקשה באַהאַװנט אין דער װעלט, געהאַט אַ טיפֿן דורכדרינגענדיקן בליק אין דער פּסיכאָלאָגיע פֿון מענטשן, און דעריבער געקאָנט זײער גוט אָריענטירן זיך אינעם געזעלשאַפֿטלעכן פּלאָנטער. צװײטנס, האָט ער אין זײַן פֿילן זיך באַרופֿן צו „לאַדען די װעלט“, קעמפֿן פֿאַר איר באַפֿרײַונג, געשטיצט זיך דער עיקר אױפֿן זכות פֿון זײַן שטאַם, דער ייִדישער פֿאָלק. װאָרעם װי באַלד אַז די קאַמפֿסמיטלען, לױט זײַן שיטה, טאָרן ניט זײַן „באָמבעס“ נאָר „אױפֿקלערונג“, זיטן־לערע, טאָ װער איז נאָך אַזױ באַרופֿן צו דעם װי דער פֿאָלק פֿון די „נבֿיאים“, „תּנאָים“, און מאַרטיראָלאָגישער היסטאָריע? דריטנס, יאָ „באַרופֿן“, ניט „באַרופֿן“, ער װעט גײן קוקן אױף דעם, אין דער צײַט װאָס צוזאַמען מיט זײַן נײגונג צו גײַסטיקער זױבערקײט, איז ער אױך באַלאָדן מיט אַ פֿלאַם־פֿײַערדיקן טעמפּעראַמענט, װאָס לאָזט אים בשום־אופֿן ניט רוען, בשעת זײַנע הײליקײטן װערן געטראָטן מיט די פֿיס. די פּוסטע װעלט בײַ אים פֿרעגט עפּעס אַ סך, טאָ צו װאָס זאָל ער טאָן אַזאַ נאַרישקײט און ער בײַ איר זאָל יאָ פֿרעגן…?

װי באַלד אַז דער ייִדישער פֿאָלק איז לױט זײַן מײנונג באַרופֿן צו רײניקן די גרױסע װעלט, — איז זײַן ערשטע אַרבעט געװען צו רײניקן די ייִדישע װעלט גופֿא. אין אַלע זײַנע רבנישע דרשות װעקט ער דעם עולם צום אױסבעסערן די זיטן. דער עולם פֿון זײַן שטעטל איז דאָך אָבער אַ קלײנער, און די פֿרוכטן פֿון זײַן אָרטיקער פּראָפּאַגאַנדע קאָן דאָך ניט האָבן קײן גרױסן באַטרעף אין די כּמות — הײבט ער דעריבער אױך אָן צו שרײַבן אין די צײַטונגען. ער װערט אַ שריפֿטשטעלער װײַל דער נױט שטופּט אים אױסצוגיסן זײַן נשמה פֿאַר דער װעלט, כאָטש ער האָט נאָך דאַמאָלס ניט געהאַט קײן פֿאָרבאַרײטונגען צו דער שריפֿטשטעלערשער טעכניק, און אױך גאַנץ שװאַך באַזעסן די העברעיִשע שפּראַך און אַפֿילו קײן „דיקדוק“ ניט געלערנט (שפּעטער האָט ער זיך שױן משתּלם געװען אין העברעיִש, װי אױך אײַנגעשאַפֿט זיך אַ געװיסע מאָס װעלטלעכע בילדונג). אָבער דער פֿײַער װאָס האָט אין אים געברענט האָט פֿאַר אים אױך אױסגעשמידט אַ שפּראַך: זײַן אינערלעכער װוּלקאַן, צוזאַמען מיט די פֿײַערדיקע לאַװעס פֿון מוסר מיט סאַרקאַזם קעגן רישעות מיט טיפּשות, װאָס ער האָט אַרױסגעשלײַדערט פֿון זיך, — האָט ער אױך אַרױסגעשלעפּט פֿון זײַן תּורה־מאַגאַזין גמרא־װערטלעך, משניות־אױסדריקן, תּנ"ך־מליצות, און פֿון דעם אַלץ אױסגעליעפּעט אַן אײגנאַרטיקן סטיל, און געמאַכט פֿאַר זיך אַ גאַנג אין דער עפֿנטלעכקײט אַרײַן. 
װי באַלד אַז דער באַװעגער צו זײַן שריפֿטשטעלערײַ איז געװען אַ װוּלקאַן, זעלבסט־פֿאַרשטענדלעך אַז די אַרטיקלען זענען געװען פֿײַער. די אײַנשטימיקע האָבן פֿאַר דעם פֿײַער געװאַרעמט זיך און געשמאָלצן זיך פֿון נחת. די אומאײַנשטימיקע — געקריצט מיט די צײן.

צװישן פּעקל גײַסטיקן שמוץ פֿון דער ייִדישער גאַס טרעפֿט ער דאַמאָלס אױך רעליגיעזע „עבֿירות־זוכערײַ“, יעזויִטיזם. הײבט ער אָן שטאַרק צו באָמבאַרדירן אױך אױף דער דאָזיקער העסלעכער זאַך. און ניט קוקנדיק אױף זײַן הײסער ליבע צו תּורה און ייִדישקײט, זעענדיק אין זײ די בעסטע קװאַלן פֿאַר דער דערהײבונג פֿון גײַסט — איז די צװאַנגספֿרומקײט בײַ אים שרעקלעך טרײף. דאָס דערלױבן זיך אַרײַנצוברעכן זיך צו יענעם אין רשות זוכן בײַ אים אַ „פּסולע ציצה“ — רעכנט ער פֿאַר דער גרעסטער נידערטרעכטיקײט און שװײַנערײַ, און אױך פֿאַרן גרעסטן פֿאַקטאָר צו פֿאַרמיאוסן די ייִדישקײט אױפֿן יונגן דור.

אַ ביסל שפּעטער אין יאָר 1897 און װײַטער, דערשײַנט די ציוניסטישע באַװעגונג: הערצל, קאָנגרעסן, מאַקס נאָרדױס רעדעס פֿון דער קאָנגרעס־טריבונע אַראָפּ, זײַנע פֿאָרװוּרפֿן קעגן די פֿעלקער מיט זײערע רעגירונגען, פֿאַר װאָס זײ רודפֿן ייִדן, און זײַן אױפֿפֿאָדערונג פֿון זײ, אַז זײ זאָלן פֿאַרגיטיקן די דאָזיקע עװלה דורך אַװעקגעבן ייִדן ארץ־ישׂראל (עװלות װאָס זײ האָבן געטאָן זאָלן זײ פֿאַרגיטיקן מיט פֿרעמדס, מיטן טערקס? דאָס איז דאַמאָלס קײנעם ניט אײַנגעפֿאַלן צו פֿרעגן…)

דער דערמאָנטער רבֿ װאַרפֿט זיך אַרײַן אין דער דאָזיקער באַװעגונג מיטן גאַנצן ברען פֿון זײַן נשמה, װײַל ער מײנט, אַז ציוניזם איז אַ באַװעגונג פֿון פֿרײַהײט און גערעכטיקײט, קעמפֿט קעגן פֿאַרקנעכטונג און רישעות. פֿאַרפֿירט אין דיזן טעות װערט ער דורך די דערמאָנטע „נאָרדױס רעדעס“... װאָרעם דער פֿאַרשטאַנד אױף אָפּצושאַצן װי געהעריק דעם ערך פֿון דער „גערעכטיקײט“ װאָס װערט געטראָגן אױף די ליפּן פֿון קעמפֿער, װעלכע קעמפֿן ניט פֿאַר דער אױסלײזונג פֿון מענטש, נאָר פֿון טעריטאָריעס, דעם ערך פֿון די טרערן װאָס די דאָזיקע לײַט פֿאַרגיסן אױף „אַװעקגערױבטע פֿרײַהײטן“ אין מאָמענט, װען זײ באַדאַרפֿן נאָך ערשט אױסקעמפֿן די זעלבשטענדיקײט, ד"ה די מעגלעכקײט צו בעל־הבתּעװען, — דער דאָזיקער פֿאַרשטאַנד האָט אים במחילה דאַמאָלס נאָך געפֿעלט. בפֿרט אַז דאַמאָלס האָט נאָך טאַקע קײנער ניט געהאַט די געלעגנהײט צו דערקונדיקן זיך, װי אַזױ ס'זעען אױס די צאַרטע קעמפֿערלעך פֿונעם דערמאָנטן סאָרט „פֿרײַהײט“, נאַכער װי זײ דערגרײכן שױן זײער ציל… װי אַזױ זײ פּלאָגן זיך און שטיקן זיך נעבעך דאַמאָלס מיט דעם אָנשיקעניש װעלכע מ'רופֿט „פֿרײַהײט“...

דער דערמאָנטער רבֿ האָט אױך דאַמאָלס געמײנט, אַז ציוניזם איז אַ גוטער מיטל אױפֿצוהײבן בײַ ייִדן דעם גײַסט, אױפֿצולעבן די ייִדישע קולטור. אױף דעם טעות װידער װערט ער אַ סך פֿאַרפֿירט דורכן לאָזונג „מרכּז רוחני“, װאָס איז דאַמאָלס אָקערשט אַרײַנגעװאָרפֿן געװאָרן אין דער ייִדישער װעלט, און האָט דורכן צױבער פֿונעם אױסגעטאָקטן אױסגעשליפֿענעם סטיל פֿון זײַן פֿאַרפֿאַסער פֿאַרכאַפּט די הערצער פֿון אַלע ישיבֿהדיקע משׂכּילים, בײַ װעמען אַזאַ סטיל — צוליב זײער פֿרעמדקײט פֿון דער אײראָפּעיִשער ליטעראַטור — איז געװען אַ גװאַלדיקע נאָװענע. און צוליבן בליאַסק פֿון סטיל זענען זײ פֿאַרבלענדט געװאָרן ניט צו באַמערקן די פּוסטקײט פֿון אינהאַלט: אַ זעלטענע רוחניות, אַ שײנע ייִדישקײט איז דאָס, װי באַלד אַז זי איז אָנגעהאָנגען אָן דעם באַזיץ פֿון אַן „אײגענעם הײפֿל“...

אַ סך איז דער זאַנפֿטיקער טײל פֿון דער אָרטאָדאָקסיע פֿאַרפֿירט געװאָרן אױך דורך די „מה־יפֿיתדיקע“ קלױזניקעס, די קלױזניקעס פֿון באַװוּסטן סאָרט, װעלכע האָבן שטאַרק דרך־ארץ פֿאַר „אײראָפּעיִזם“ בכלל און פֿאַר אַ טיטל „דאָקטאָר“ בפֿרט, איז װי נאָר „הערצל דער אײראָפּעער“, „הערצל דער דאָקטאָר“ האָט באַװיליקט אַראָפּצולאָזן זיך פֿון זײַנע הױכע ספֿערן אין דער ייִדישער גאַס און אױסדריקן זײַן גרײטקײט צו װערן איר פֿירער — זענען זײ תּיכּף־ומיד געװאָרן זײַנע אַגענטלעך, אַלײן געשטעלט זיך צו זײַן דינסט און אױך איבערגעענטפֿערט צו דעם צװעק אַלע זײערע הײליקטימער. זײ האָבן אין זײער פּראָפּאַגאַנדע אױסגעשאָטן אױף דער ציוניסטישער באַװעגונג און אױף איר „גרױסן פֿירער“ (װעלכער האָט קורץ פֿאַר דעם געפֿירט אונטערהאַנדלונגען מיט אַ װינער קאַרדינאַל װעגן „אָפּפּענדזלעװען“ דעם גאַנצן ייִדישן פֿאָלק…) אַלע דערהויבענע פּסוקים פֿון תּנ"ך און גלענצנדיקע מאמרי־חז"ל, און דערמיט עלעקטריזירט און געפֿאַנגען אַ סך הערצער, און דװקא די הערצער פֿון בעסערן טײל אָרטאָדאָקסיע.

דעם דערמאָנטן רבֿ האָט נאָך דערצו אַ סך דערנענטערט צום ציוניזם אױך די עובֿדה, װאָס דער פֿאַרשטײנערטער טײל אָרטאָדאָקסיע האָט אַרױסגעטרעטן קעגן די ציוניסטן מיט „עבֿירות־זוכערײַ“. אַן עובֿדה אױף װעלכער דער קעמפֿער פֿאַר דער רײניקונג פֿון די רעליגיעזע ספֿערן איז שױן געװען גענוג פֿאַרביטערט אױך פֿון פֿריִער, און ערשט אַז די „גאָטס־סטראַפּטשעס“ האָבן געהאַט די „העזה“ מאַכן נאָך אָביסקעס אױף „עבֿירות“ בײַ מענטשן װאָס גײען ברענגען אַ „גאולה“ פֿאַר דער װעלט… איז שױן בײַ אים איבערגעפֿולט געװאָרן די מאָס. און ער איז אַרױס מיט פֿײַערדיקע אַרטיקלען אונטערן קעפּל „שלומים לריב ציון“ (המליץ תּרנ"ט) מיט אַן אונטערשריפֿט „אחד המרגישים“.

און די אַרטיקלען האָט ער די אָרטאָדאָקסן־יעזויִטן אַװעקגעגעבן זײער חלק פֿײַערדיקע שמיץ… און די ציוניסטן־„אידעאַליסטן“ — זײער „געהעריקן“ חלק שבֿחים…

ער איז דאַמאָלס נאָך יונג געװען און נאָך ניט געהאַט קײן גאַנצע דערפֿאַרונג, און דעריבער געמײנט אַז „יעזויִטיזם“ איז אַ ספּעציעלע אָרטאָדאָקסישע אײגנשאַפֿט, און ניט געװוּסט, אַז דאָס איז אַן אײגנשאַפֿט פֿון יעדער הערשנדיקער פּאַרטײ, און די אָרטאָדאָקסן האָבן זיך דערמיט באַניצט, נאָר װײַל אין יענער צײַט זענען זײ געװען די הערשנדיקע פּאַרטײ אױף דער ייִדישער גאַס.

זײַנע אַרטיקלען זענען אױפֿגעכאַפּט געװאָרן און געלײענט געװאָרן מיט דער גרעסטער שפּאַנונג. אַנדערע האָבן ניט געהאַט קײן געדולד װאַרטן אױפֿן בריװן־טרעגער און פֿלעגן לױפֿן נאָך די „המשכים“ פֿון די אַרטיקלען אין פּאָסטקאַנטאָר.

נאָכן ענדיקן די דרוקעכץ פֿון דער דערמאָנטער סעריע אַרטיקלען אין המליץ, באַקומט דער „אחד הרבנים המרגישים“ אַ פֿאָרשלאָג פֿון קאָװנער ציוניסטן צו דערלױבן זײ איבערצודרוקן די אַרטיקלען אין אַ באַזונדער בראָשורע. ער גיט זײ די דערלױבעניש.
