די ייִדישע קריטיק, וואָס האָט שוין אַזעלכע ערנסטע פֿאַרטרעטער, ווי בעל־מחשבֿות, ש. ניגער, בעל־דמיון און אַנדערע, באַהאַנדלט נאָך דערווײַל די איבערזעצונגען ווי שטיפֿקינדער פֿון דער ייִדישער ליטעראַטור. דער ייִדישער ביכערמאַרק איז אין דער לעצטער צײַט באַרײַכערט געוואָרן מיט אייניקע ווערטפֿולע ווערק פֿון דעם אייראָפּעיִשן שאַפֿן, וואָס שטייען, לויט זייער טאַלאַנט, געוויס ניט נידעריקער, איידער אונדזערע היימישע פּראָדוקטן, און פֿונדעסטוועגן האָט דאָס ניט גערייצט די לוסט פֿון אונדזערע קריטיקער אָפּצושטעלן זיך אויף זיי. 
פֿילן אונדזערע קריטיקער, אַז זייערע קרעפֿטן זײַנען אָפּגעמאָסטן און קלעקן נאָר פֿאַר דעם אַנאַליז פֿון אונדזער אייגענער אָרעמקייט? געוויס ניט. ווער עס דענקט זיך אַרײַן אין די בעסערע קריטישע אַרבעטן פֿון אַ בעל־מחשבֿות, אָדער אַ ש. ניגער, מוז מודה זײַן, אַז זיי וואָלטן געהאַט צו זאָגן אַן אייגן וואָרט אַפֿילו וועגן אַ שעקספּיר און אַ געטע. איך גלייב, אַז די אמתע קאָריפֿייען פֿון דער אַלוועלטלעכער ליטעראַטור וואָלטן זיי, אַדרבה, געגעבן אַ סך אַ בעסערע געלעגנהייט פֿונאַנדערצוּוויקלען דעם קריטישן טאַלאַנט, איידער די דערווײַל נאָך זייער ענגע וועלט פֿון דעם ריין ייִדישן שאַפֿן. זיי שליסן זיך אָבער אײַן אין אונדזערע ענגע פֿיר ווינקעלעך, ניט דערפֿאַר ווײַל די פֿליגלען זײַנען צו קורץ און קאָנען זיי ניט אויפֿהייבן צו אַ גרעסערער הייך, נאָר ווײַל די פֿיר ווינקעלעך זײַנען אונדזערע, ווײַל אין זיי דריקט זיך אויס די אייגענע ייִדישע אינדיווידואַליטעט, ווײַל די ליבע צו דעם אייגענעם פֿאָלק נעמט די אייבערהאַנט איבער דער ליבע צו דער קונסט בכלל. 
עס פֿאַרשטייט זיך, אַז מיר האָבן קיין רעכט ניט צו מאַכן זיי אַ פֿאָרוווּרף אין דעם פּרט. דאָס איז אַן אומפֿאַרמײַדלעכע פּסיכאָלאָגיע פֿון אַ דור, וואָס דאַרף אויסשטיין אַ האַרטן קאַמף פֿאַר דעם רעכט צו פֿירן אַן אייגענעם לעבן, צו „פֿאַרפֿירן זיך“ אַן אייגענע קולטורעלע באַלעבאַטישקייט. דעם פֿאַרמער, וואָס דרינגט צום ערשטן מאָל אַרײַן אין אַ ווילדערניש איז דאָס אומגעהובלטע קלעצערהויז, געבויט פֿון אייגענע הענט, אַ סך טײַערער, איידער פֿרעמדע מאַרמאָרנע פּאַלאַצן. פֿאַר דער מוטער איז יעדעס שׂכלדיק וואָרט פֿונעם קינד אַ סך טיפֿער, איידער די גאַנצע ווײַזהייט פֿון אַ שלמה המלך, – און זי איז נוטה צו דערבליקן אין אים גאונות דאָרטן, וווּ דער זײַטיקער מענטש באַמערקט בלויז סימפּטאָמען פֿון אַ גאַנץ געוויינלעכער אַנטוויקלונג. די ייִדישע שרײַבער פֿונעם איצטיקן דור איז אָבער שווער, כּמעט אוממעגלעך, צו שטעלן זיך אויף דעם שטאַנדפּונקט פֿון זײַטיקע מענטשן. ניט נאָר פֿאַרבלענדט אונדז די נאַטירלעכע „מוטער־ליבע“. פֿון איר כּישוף וואָלטן מיר זיך געקאָנט באַפֿרײַען, ווי עס באַפֿרײַט זיך יעדער אינטעליגענטער מענטש, ווען ער וויל אָדער מוז אַ בליק טאָן מיט ניכטערע אויגן אויף די מעלות און חסרונות פֿון זײַן אייגן בלוט־און־פֿלייש. אונדז פֿאַרבלענדט דער קאַמף מיט דעם אומגערעכטן שׂונא. די אויסגערעכנטע שׂינאה צו דער ייִדישער ליטעראַטור און אירע טרעגער, די ראַפֿינירטע לוסט צו מאַכן „תּחת־חרבֿ“ אַלץ, וואָס איז באַשאַפֿן געוואָרן אין איר, רופֿט פּסיכאָלאָגיש אין אונדז אַרויס אַן איבערשאַצונג פֿון איר ווערט. אונדזער ליבע איז שוין ניט קיין נאַטירלעכע, נאָר אַ גערייצטע, אַ נערוועזע, אַ פֿאַרבלענדטע. מיר קאָנען ניט האָבן קיין אויג אויף די חסרונות און דעם ריכטיקן וווּקס פֿון דער ייִדישער ליטעראַטור, ווײַל דער קעגנער ציט זי אַראָפּ ביז צו דער „שאול־תּחתּיה“. איר וווּקס ווערט דעריבער פּסיכאָלאָגיש אין אונדז אויסגעמאָסטן ניט לויט איר אייגענער, ווירקלעכער גרייס, נאָר נאָך דער לענג פֿון דער שטריק, מיט וועלכער מיר דאַרפֿן זי ווידער אַרויפֿציִען צו דער ליכטיקער זון. איך רעד דאָ ניט וועגן יענער פֿאַרביסענער, גרין־און־גאַל שפּײַענדיקער פּאָלעמיק, וואָס האָט זיך אין דער לעצטער צײַט אַרויסגעריסן פֿון דער פּען פֿון אַ באַדײַטנדיקן העברעיִשן שריפֿטשטעלער, וואָס טוט אונדז דעם כּבֿוד, פֿון צײַט צו צײַט „אַראָפּצונידערן אין אונדזער אָרעם שטיבל פֿון זײַן אָלימפּישער הייך. די דאָזיקע פּאָלעמיק האָט אַרויסגעפּלאַצט ערשט ניט לאַנג, און ניט זי האָט געקאָנט האָבן אַ וועלכע עס איז ווירקונג אויף אונדזער ביזאיצטיקער ייִדישער קריטיק. אָבער די דאָזיקע פּאָלעמיק איז ניט מער ווי אַ סימפּטאָם פֿון אַ טיפֿער שטימונג, וואָס הערשט שוין פֿון לאַנג אָן אין דער „ייִדיש“־פֿײַנטלעכער אינטעליגענץ – דאָס איז דער אייטער פֿון אַ וווּנד, וואָס איז אָנגעשוואָלן ביסלעכווײַז פֿון לאַנג אָן, פֿון זינט די ייִדישע שפּראַך האָט שטאָלץ אויפֿגעהויבן די פֿאָדערונג צו ווערן גלײַכבאַרעכטיקט מיט דער „האַרינטע“ (העברעיִש) , אָדער גאָר אין גאַנצן פֿאַרנעמען איר פּלאַץ. די אַטמאָספֿערע פֿון שׂינאה און קינאה האָט תּמיד אַרומגערינגלט דאָס וואַקסן פֿון דער ייִדישער ליטעראַטור: די שׂינאה פֿון דעם אַסימילאַטאָר און די שׂינאה פֿון דעם ציוניסט, – זיי ביידע האָבן אונדז געשטערט צו זײַן אויסגערעכנטער אין אונדזערע קריטישע אָפּשאַצונגען! זיי ביידע האָבן דורך דעם קאָנטראַסט אַרויסגערופֿן התפּעלותן דאָרטן, וווּ אַ באַשיידענערער לשון וואָלט געווען אַ גרעסערע ציר פֿאַר דעם אמת.
די זעלביקע פּסיכאָלאָגיע פֿון גערייצטער, נערוועזער און אַ ביסל פֿאַרבלענדטער איבערגעגעבנקייט צו דעם אייגענעם שאַפֿן אין ייִדיש האָט געמוזט זיך אָפּרופֿן אויף דעם מעמד פֿון אונדזער איבערזעצונגס־ליטעראַטור, אויף דער אָפּשאַצונג פֿון איר ווערט און באַדײַטונג. איך קען אַ סך מענטשן, בײַ וועמען די בעסטע איבערזעצונג פֿון אַזאַ ווערק, לאָמיר זאָגן, ווי געטעס „פֿאַוסט“, וואָלט אַרויסגערופֿן אַ סך ווייניקער התלהבֿות, איידער אַ נײַע גוטע סקיצע פֿון פּרצן אָדער שלום אַשן. איך מוז מודה זײַן, אַז איך האָב אַליין דורכגעמאַכט אַזאַ פּסיכישן פּעריאָד (איצטער ליגט ער שוין ווײַט הינטער מיר) און מיר דוכט, עס איז שוין צײַט זיך אָפּצוגעבן אַ ניכטערן דין־וחשבון וועגן איר פּרינציפּיעלער באַרעכטיקונג. איך וויל די פֿראַגע אַוועקשטעלן אַזוי שאַרף ווי נאָר מעגלעך: וואָס זאָל מיך מער פֿרייען – אַ גוטע, אמת קינסטלערישע ייִדישע איבערזעצונג פֿון געטעס „פֿאַוסט“, אָדער די געזאַמלטע שריפֿטן פֿון… לאָמיר אַרויסלאָזן די נעמען? 
איך ווייס, אַז די פֿראַגע איז אַוועקגעשטעלט געוואָרן איינזײַטיק, תּלמודיש, און קלינגט אַ ביסל מיט „נפֿל מן הגג“. אָבער דער איינזײַטיק פּילפּוליסטישער „נפֿל מן הגג“ איז אַלע מאָל דער ריכטיקער מעטאָד דאָרטן, וווּ דער פֿאַל מוז כירורגיש אַרויסגעשניטן ווערן פֿון אַלע איינצלנע מיטדערשײַנונגען, וואָס פֿאַרטונקלען זײַן ריכטיקן „תּוך“. 
ובֿכן, נאָך אַ מאָל: זאָל זײַן, אַז דער מלאך גבֿריאל קומט צו מיר און זאָגט בזה־הלשון: „איך האָב אין דער איצטיקער צײַט נאָר איין איינציקן שפּראַכטאַלאַנט. ווילסטו, וועט ער אים אין גאַנצן אַוועקלייגן אויף דער איבערזעצונג פֿון „פֿאַוסט“ און דאָס וועט שוין איין מאָל זײַן אַן איבערזעצונג! אָבער ,אויב דו ווילסט, וועט ער שרײַבן אייגענע סקיצן און דראַמען, און מיר וועלן דערלעבן צו די „געזאַמלטע שריפֿטן“ פֿון… לאָמיר אַרויסלאָזן דעם נאָמען. ווי דו וועסט זאָגן, אַזוי וועט עס זײַן.“ 
וואָס זאָל זײַן מײַן ענטפֿער? 
אָט דאָס דאַרפֿן מיר איצט באַטראַכטן, און איך רעכן, אַז אַ פֿאָרוואָרט צו אַ גוטן אייראָפּעיִשן ווערק איז דער פּאַסנדיקער פּלאַץ דערצו.
אַלע מאָל, ווען אַן אונטערדריקט פֿאָלק וואַכט אויף פֿון זײַן היסטאָרישן שלאָף און נעמט זיך בויען אַן אייגענע קולטור אין אַ שפּראַך, וואָס פֿלעגט נאָר גערעדט ווערן פֿון דעם נידעריקן המון, זעט די יונגע נאַציאָנאַלע פּראָגרעסיווע אינטעליגענץ צו פֿאַרענטפֿערן זיך פֿאַר דעם פּראָגרעסיוון געדאַנק און באַווײַזן מיט אותות־ומופֿתים, אַז זי האָט אַ רעכט „צו מאַכן שבת פֿאַר זיך“.
עס קאָן זײַן, אַז דאָס זוכן „היתּרים“ פֿאַר אַ זעלבשטענדיקער נאַציאָנאַלער אַנטוויקלונג איז אין גאַנצן אַן איבעריקע זאַך. אַ פֿאָלק איז אַ זעלבסטצוועק, פּונקט ווי אַן איינצלמענטש. אָבער אויך דער איינצלמענטש פֿאַרטראַכט זיך אַ מאָל וועגן דעם זין פֿון דעם לעבן און קומט אָפֿט מאָל צו דעם רעזולטאַט, אַז „טובֿ לו לאָדם שלא ניבֿרא משניבֿרא“: בעסער גאָר ניט געבאָרן ווערן אויף דער וועלט. פֿאַר וואָס זאָל די זעלביקע פֿראַגע פֿון אָפּטימיזם און פּעסימיזם ניט טאָרן אַריבערגעטראָגן ווערן אויך אויף דעם לעבן פֿון פֿעלקער? מילא, אַ פֿאָלק, וואָס לעבט שוין זײַן אייגענעם קולטורעלן לעבן, איז אויף אים קיין שאלות ניטאָ. אָבער אַ פֿאָלק, וואָס דאַרף מיט אַזוי פֿיל אָנשטרענגונגען ווידער באַלעבן זײַנע כּוחות, ניט שוין טאָר מען גאָר ניט אַ טראַכט טאָן וועגן דעם זין פֿון די נײַע איבעריקע אָנשטרענגונגען, פֿון דעם נײַעם קאַמף און די נײַע אָפּער, וואָס ווערן געפֿאָדערט פֿון יעדן איינצלנעם? דערמאָנט מען זיך אָן דעם גאַנצן פּעקל צרות, וואָס די מענטשהייט איז אויסגעשטאַנען אַ דאַנק דעם פֿאַקט, וואָס זי איז צעריסן אין איינצלנע פֿעלקער, וועט אונדז גאָר ניט זײַן קיין וווּנדער, וואָס די פּראָגרעסיווע נאַציאָנאַלע אינטעליגענץ פֿילט זיך פֿאַרפֿליכטעט – אַרויסצונעמען אַ „הכשר“ בײַ דעם פּראָגרעסיוון געדאַנק אויף אַן אייגענער נאַציאָנאַל־קולטורעלער עקזיסטענץ. 
איך ווייס, אַז דאָס זוכן גופֿא פֿון דעם הכשר איז שוין אַ סימן פֿון אַן אָנגעוואַקסענער לעבנס־ענערגיע, פֿון אַ דערוואַכטן ווילן צו אַן אייגענעם זײַן! אַז „דער ערשטער באַוועגער“ איז דאָ, ווי אומעטום, דער געפֿיל און אַז די לאָגיק פֿון דעם הכשר איז מער ניט ווי די פֿאָרעם, אין וועלכער דער געדאַנק ווערט צוגעפּאַסט צו דעם געפֿיל און האַרמאָניש צונויפֿגעשטימט מיט אים. אָבער אַזוי איז שוין די טבֿע פֿון דעם מענטשלעכן שׂכל. דער שׂכל וויל זיך אויסגעבן פֿאַר דעם באַלעבאָס און אײַנשמועסן, אַז די געפֿילן זײַנען אַ רעזולטאַט פֿון זײַן שׂכלדיקער אַרבעט, און ניט אומגעקערט: אַז ער איז ניט מער ווי דער געשוואָרענער משולח פֿון די געפֿילן. און דער זעלביקער טבֿע זײַנער בלײַבט דער שׂכל טרײַ אויך אין דער נאַציאָנאַלער פֿראַגע, און דאָ אפֿשר נאָך מער, איידער אומעטום, ווײַל די „קליפּה“ פֿון דעם נאַציאָנאַל־געפֿיל איז אפֿשר די שטאַרקסטע לײַדנשאַפֿט, וואָס האָט ווען עס איז געברויזט אין דער מענטשלעכער געשיכטע.
עס וואָלט דעריבער געווען זייער אינטערעסאַנט פֿונאַנדערצופּאַלמעסן אַלע נאַציאָנאַל־פּראָגרעסיווע „הכשרים“, וואָס זײַנען אַרויסגעשטעלט געוואָרן ביז אַהער, כּדי פּסיכאָלאָגיש אַרויסצודרינגען פֿון זיי יענע בלינדע נאַציאָנאַלע געפֿילן, וואָס האָבן זיי אַרויסגערופֿן. לײַדער, געהערט דאָס ניט אין די גרענעצן פֿון פֿאָרוואָרט. אויך מוז איך מיך אָפּזאָגן צו ברענגען דאָ באַריכות אַלע יענע לאָגישע אַרגומענטן, וואָס זײַנען ביז אַהער אַרויסגעשטעלט געוואָרן פֿון דעם נאַציאָנאַל־פּראָגרעסיוון געדאַנק, ווען אַפֿילו כּמעט אַלע פֿון זיי האָבן אַ שטאַרקע שײַכות צו אונדזער ענין. צוליב מײַן ציל וועט זײַן גענוג, ווען איך וועל ברענגען נאָר די צוויי גרונט־אַרגומענטן, וואָס האָבן געשפּילט די הויפּטראָלע בײַ דער פּראָגרעסיוו־נאַציאָנאַלער אינטעליגענץ, אַלע מאָל, ווען זי האָט געהאַט אין זין צו האַרמאָניזירן דעם פֿאַרלאַנג נאָך אַן אייגענער קולטור מיט די פֿאָדערונגען פֿון דעם אַלגעמיין מענטשלעכן פּראָגרעס. 
איין אַרגומענט איז געווען – די אָריגינעלע אַנטוויקלונג פֿון דער אייגענער פֿאָלקסקולטור. דער אַנדערער אַרגומענט איז געווען – נייטיקייט צוצוציִען די גרויסע מאַסן צו דעם אַלגעמיין מענטשלעכן פּראָגרעס. דער ערשטער קלינגט מער נאַציאָנאַליסטיש, דער צווייטער – מער קאָסמאָפּאָליטיש. 
דער ערשטער אַרגומענט האָט געטענהט, אַז די אַלגעמיין־מענטשלעכע קולטור איז אַ גאָרטן פֿון פֿאַרשיידענע פֿעלקער־קולטורן, וואָס דריקן אַלע אויס, אין זייער אייגענער שפּראַך און פֿאָרעם, דעם זעלביקן אַלגעמיין מענטשלעכן געדאַנק. וואָס רײַכער אין איינצלנע פֿעלקער־קולטורן, אַלץ רײַכער דער אַלגעמיין מענטשלעכער גאָרטן. און דעריבער, ווען מיר זעען, אַז עס וואַקסט אויס נאָך אַ נײַע קולטור, דאַרף דאָס אין אונדז אַרויסרופֿן אַ פֿריידגעפֿיל, ווײַל עס ווערט באַשאַפֿן אַ נײַע אַטמאָספֿערע, אין וועלכער די שטראַלן פֿון דער מענטשלעכער ציוויליזאַציע וועלן זיך פֿונאַנדערברעכן אויף אַ באַזונדערן אופֿן און פֿונאַנדערשפּילן זיך אין פֿאַרבן, וואָס מען האָט זיי נאָך ערגעץ ניט געזען. 
דער צווייטער אַרגומענט איז מער דעמאָקראַטיש און אוטיליטאַריש. די געשיכטע פֿון די אונטערדריקטע פֿעלקער אינעם נײַנצנטן יאָרהונדערט האָט באַוויזן, אַז די גרויסע מאַסן קאָנען נאָר דעמאָלט צוגעצויגן ווערן צו אַ העכערער פּראָגרעסיווער קולטור, ווען דערפֿאַר נעמט זיך איר גאַנצע אינטעליגענץ. זי גיסט איבער דעם גײַסטיקן אוצר פֿון דער מענטשהייט אין אַ שפּראַך, וואָס איז צוגענגלעך צו דעם גאַנצן פֿאָלק, און אין פֿאָרמען, וואָס זײַנען צוגעפּאַסט צו די בילדונגס־מדרגות פֿון זײַנע איינצלנע שיכטן. אמת, אָט די פּעדאַגאָגישע אַרבעט קאָן ניט בלײַבן ריין פּאַסיוו און מעכאַניש. אַפֿילו אירע נידעריקסטע און פּאָפּולערסטע פֿאָרמען מוזן אַרויסרופֿן נײַע מער אָדער ווייניקער אָריגינעלע באַשאַפֿונגס־כּוחות, וואָס ברענגען אַרײַן אַ געוויסע אייגענע שאַטירונג אין דעם באַאַרבעטן מאַטעריאַל. ווער שמועסט שוין פֿון דער אַרבעט אויף אַ העכערער בילדונג־מדרגה אין קונסט און וויסנשאַפֿט! דאָרטן מוז דאָס פֿאָלק, אויב עס האָט נאָר אין זיך אַ פֿונק פֿון אייגענעם זשעני, אַרויסברענגען אייגענע גרויסע טאַלאַנטן, וואָס וועלן מוזן איבערשמעלצן די גאַנצע מענטשלעכע קולטור אויף אַן אייגענעם אופֿן און אַרײַנגיסן זי אין אייגענע נאַציאָנאַלע פֿאָרמען. אָבער דער עיקר איז ניט די אָריגינעלע אַנטוויקלונג פֿון דער קולטור. דאָס איז אַ „מהיכא־תּיתי“־זאַך, נאָך וועלכער מיר דאַרפֿן זיך ניט יאָגן. דער עיקר איז די באַשאַפֿונג פֿון אַ מענטשלעכער קולטור פֿאַר אַלע שיכטן פֿון דעם פֿאָלק.
ווענדן מיר אָן די צוויי שטאַנדפּונקטן אויף דער פֿראַגע: איבערזעצונגען אָדער אייגענעם שאַפֿן, – קאָן איינעם אויסדוכטן, אַז די פֿראַגע קאָן פֿאַרענטפֿערט ווערן זייער לײַכט, עס מאַכט נאָר אויס, אויף וועלכן שטאַנדפּונקט מע שטעלט זיך.
איז אונדזער ציל די אָריגינעלע אַנטוויקלונג פֿון דער קולטור, איז דעמאָלט וויכטיקער פֿאַר אַלץ דאָס אייגענע שאַפֿן. מע קען ניט דערוואַרטן, אַז דאָס פֿאָלק זאָל שוין פֿון די ערשטע טריט אָן אַרויסברענגען פֿון זיך די געטעס און די טאָלסטאָיס, די דאַרווינס און די ניוטאָנס; מוז מען זיך באַנוגענען מיט פּראָדוקטן פֿון אַ קלענערן קאַליבער. אונטער גינסטיקע אומשטענדן וועט די קולטור פֿון דעם פֿאָלק זיך שוין אַליין דערשלאָגן צו יענער הייך, אויף וועלכער דאָס פֿאָלק איז מסוגל לויט זײַן טבֿע. פֿון דעם שטאַנדפּונקט קאָנען די איבערזעצונגען ווייניק וואָס אויפֿטאָן. אַדרבה, זיי קאָנען נאָך שאַטן. וואָס געווינט די מענטשהייט דערפֿון, ווען געטעס „פֿאַוסט“ וועט עקזיסטירן נאָך אַ מאָל אין אַ ייִדישער וואַריאַציע? איר קולטור־אוצר ווערט דערמיט אויף אַ האָר ניט פֿאַרמערט, בעת איין פּרצעס „צווישן צוויי בערג“ איז שוין אַ גרעסערער אָדער קלענערער צוגאָב צו דעם אַלגעמיין מענטשלעכן קולטור־אוצר. און שאַטן קאָן „פֿאַוסט“, ווי איבער הויפּט דאָס פֿרעמדע, דורך דעם, וואָס ער לייגט אַרויף אַ שאַרף אויסגעשפּראָכענעם שטעמפּל פֿון פֿרעמדן זשעני אויף דער יונגער, נאָך ניט פֿאַרטיק אויסגעוואַקסענער שאַפֿונגקראַפֿט, צווינגט זי אַרײַן אין פֿרעמדע פֿאָרמען און שטערט אויף אַזאַן אופֿן איר אייגענער אָריגינעלער אַנטוויקלונג. איינער, אַ יונגער ייִדישער שריפֿטשטעלער, איז קאָנסעקווענט דערגאַנגען צו דער פֿאָדערונג, מע זאָל זיך אין גאַנצן (אויף אַ געשיכטלעכער ווײַלע) אָפּרײַסן און זיך אָפּשליסן סײַ פֿון דעם העברעיִשן עבֿר, סײַ פֿון דעם אייראָפּעיִשן הײַנט, און פּרוּוון אָנהייבן וואַקסן אַליין פֿון זיך אַרויס, ביז אונדזערע שאַפֿונגס־כּוחות וועלן ווערן אַזוי שטאַרק, אַז קיין זאַך פֿון דער פֿרעמד וועט ניט קאָנען ברעכן אונדזער אָריגינאַליטעט.
אַ גאַנץ אַנדער ענטפֿער באַקומט מען, ווען מע שטעלט זיך אויף דעם שטאַנדפּונקט פֿון צופֿירן דאָס פֿאָלק צו דעם אַלגעמיין מענטשלעכן קולטורעלן לעבן. דעמאָלט מוזן מיר אָפּשאַצן די ווערק ניט לויט דער אָריגינאַליטעט, וואָס אין זיי שטעקט, נאָר לויט דעם בילדונגס־אינהאַלט, וואָס זיי טראָגן אַרײַן אין דעם פֿאָלקס נשמה, לויט זייער ווערט פֿאַר אונדז אין דער היים. דאָ האָבן מיר ניט וואָס צו פֿרעגן, צי איז דאָס ווערק געשאַפֿן געוואָרן פֿאַר אונדז אָדער ניט. אַלץ וואָס די מענטשהייט האָט באַשאַפֿן, האָט זי באַשאַפֿן פֿאַר דער מענטשהייט, און מיר זײַנען אַ טייל פֿון איר. געטעס „פֿאַוסט“ איז אונדזער „פֿאַוסט“, און אויב ער פֿעלט נאָך אונדז, איז געוויס בעסער אָנצוּווענדן אַלע מי, כּדי צו קריגן אים, איידער אַרויסברענגען פּראָדוקטן, וואָס קאָנען ניט שטיין אויף דער זעלביקער הייך.

אין דער אַרגומענטאַציע פֿון די צוויי שטאַנדפּונקטן ווײַזט זיך אַרויס אַן אינטערעסאַנטער פּאַראַדאָקס: דער מער נאַציאָנאַליסטישער שטאַנדפּונקט פֿון אייגענער אָריגינעלער אַנטוויקלונג פֿאַלט אַרײַן אין אַ מער קאָסמאָפּאָליטישער שטימונג, בעת דער „אַלגעמיינער מענטש“ בויט אויף אַ האַרט נאַציאָנאַליסטישן עגאָיִזם. אין דער אמתן! אַן אָריגינעלע אַנטוויקלונג איז נאָר דעמאָלט אָריגינעל, ווען מע פֿאַרגלײַכט זי מיט די פּראָדוקטן פֿון די אַנדערע פֿעלקער. און איר ווערט באַשטייט ניט אין דעם, וואָס אין איר דריקט זיך אויס פֿרײַ אונדזער אייגענער „איך“, ווײַל אָט דער דאָזיקער אייגענער „איך“ קאָן אפֿשר זײַן אַ צווילינג פֿון אַן אַנדער פֿאָלקס נשמה, און דעמאָלט וועט ער אין זײַן אַבסאָלוטער „פֿרײַהייט“ ניט אַרויסברענגען קיין איין ווערטפֿולן אָריגינעלן שטריך. און פֿאַר וועמען האָט די אָריגינאַליטעט אַ ווערט? פֿאַר זיך גופֿא דאָך ניט, ווײַל כּל־זמן איך לעב אין זיך און פֿאַר זיך קאָן גאָר מײַן אָריגינאַליטעט מיר קיין מאָל ניט קומען צום באַוווּסטזײַן. אַ ווערט האָט די אָריגינאַליטעט נאָר פֿאַר דער גאַנצער איבעריקער מענטשהייט דרויסן פֿון אונדזער פֿאָלקס שאַפֿן, ווײַל אַ דאַנק איר ווערט באַרײַכערט דער מענטשהייטס אוצר מיט נײַע קולטור־פּראָדוקטן, וועלכע זי אַליין וואָלט שוין בשום־אופֿן ניט אַרויסגעבראַכט. צוריק, וויל דער „צוציִער“, וואָס זעט, אַז דער אַלגעמיינער פּראָגרעס זאָל הערשן אין דעם לעבן פֿון דעם אייגענעם פֿאָלק, כּמעט גאָר ניט טראַכטן וועגן דעם באַרײַכערן די מענטשהייט מיט מער נאַציאָנאַל־אָריגינעלע פּראָדוקטן. וויכטיק פֿאַר אים איז נאָר די הויכע קולטורעלע מדרגה אין דער היים, אַלץ איינס, ווי זי זאָל ניט אָפּגעשאַצט ווערן אין דער פֿרעמד, וואָס עס זאָל ניט זײַן איר ראָלע אין דעם אַלגעמיין מענטשלעכן אוצר.
דער וואָס האָט טיפֿער שטודירט דאָס נאַציאָנאַלע פּראָבלעם, ווייס פֿון וועלכן מקור עס נעמט זיך אָט דער פּאַראַדאָקס און וואָס איז זײַן ריכטיקער זין: די צוויי שטאַנדפּונקטן, וועגן וועלכע מיר רעדן, זײַנען אין תּוך אַרײַן דער אויסדרוק פֿון צוויי אַרטן נאַציאָנאַלע אינטערעסן. דאָס זײַנען די אינטערעסן פֿון נאַציאָנאַלער זעלבשטענדיקייט, וואָס וויל פֿירן אַן אייגענע קולטורעלע בעל־הבתּישקייט, אַלץ איינס, אין וואָס די בעל־הבתּישקייט זאָל ניט באַשטיין, און די אינטערעסן פֿון דער נאַציאָנאַלער פֿאַרשיידנקייט, וואָס וויל, אַז יעדעס פֿאָלק זאָל באַטראַכט ווערן ווי אַ מיטגליד פֿון דער מענטשהייט, אָבער וואָס האָט אַן אייגענעם פּנים און אַן אייגענע באַדײַטונג. די צוויי אַרטן אינטערעסן קאָנען נאָר אין דער אַבסטראַקטער לאָגיק פֿונאַנדערגענומען ווערן באַזונדער. אין דער ווירקלעכקייט זײַנען זיי תּמיד צונויפֿגעפֿלאָכטן אין איינעם און רוען אויף דעם שטילן גרונטגעדאַנק, אַז די פֿאָלקס־אַנטוויקלונג איז אַ טייל פֿון דער אַלגעמיין מענטשלעכער אַנטוויקלונג. עס איז דעריבער קיין חידוש ניט, וואָס זיי גייען איבער איינע אין די אַנדערע; וואָס דער „נאַציאָנאַליזם“ אָדער דער „קאָסמאָפּאָליטיזם“ נעמט באַלד בײַ דעם צד, באַלד בײַ דעם אַנדערן די אייבערהאַנט. ווי צונויפֿגעוויקלט זיי זאָלן אָבער ניט זײַן, ווי שווער עס איז פֿונאַנדערצונעמען זיי אין לעבן, מוז מען דאָך מיט באַשטימטקייט זיך אַליין פֿאַרענטפֿערן די פֿראַגע: וואָס איז פֿאַר אונדז וויכטיקער: די זעלבשטענדיקייט אָדער די אָריגינאַליטעט? די הויכע קולטורעלע מדרגה, אָדער „דאָס אייגענע וואָרט“, ווען אַפֿילו עס איז נאָך שוואַך און פֿון קליינער באַדײַטונג?
איך מוז מודה זײַן, אַז עס איז מיר זייער שווער צו געפֿינען אַן אַבסאָלוט זיכערן פּרוּוושטיין, מיט וועלכן מיר זאָלן קאָנען ריין אָביעקטיוו פֿאַרענטפֿערן די פֿראַגע. איך קען נאָר רעדן פֿאַר מיר און פֿאַר די, וואָס שטייען אויף דעם זעלביקן שטאַנדפּונקט אין דער נאַציאָנאַל־קולטורעלער פֿראַגע ווי איך. אונדז איז געוויס טײַער די אָריגינעלע אַנטוויקלונג פֿון דעם ייִדישן פֿאָלק און פֿאַר מיר ווייניקסטנס ליגט דער גאַנצער „היתּר“, דער גאַנצער זין פֿון אַן אייגענער פֿאָלקס־עקזיסטענץ אין יענע נײַע פּראָדוקטן, וועלכע אַ באַגאַבט פֿאָלק מוז אַרויסברענגען פֿון זיך, ווי באַלד עס שאַפֿט זיך אַן אייגענע קולטורעלע אַטמאָספֿערע. אָבער ווי טײַער מיר זאָל דאָס ניט זײַן, שטייט בײַ מיר אויף דעם ערשטן פּלאַן די הויכע קולטורעלע מדרגה פֿון דעם גאַנצן פֿאָלק, לויט די בילדונגסגראַדן פֿון זײַנע פֿאַרשיידענע שיכטן, וואָס קאָנען זיך נאָר אין אַ לאַנגזאַמען אַנטוויקלונגס־פּראָצעס מער אָדער ווייניקער אויסגלײַכן. קודם־כּל – די זעלבשטענדיקייט און דער רײַכער אינהאַלט פֿון דער קולטור! דערנאָך ערשט די דאגה וועגן איר אייגנאַרטיקייט. אָדער ריכטיקער: און אויך דערנאָך ניט געדאגהט וועגן דעם! די אייגנאַרטיקייט מוז אַרויסוואַקסן בײַ אַ פֿאָלק, וואָס האָט אייניקע טויזנט יאָר געלעבט אַ באַזונדער היסטאָריש לעבן און האָט דעריבער אויסגעאַרבעט און גיט איבער בירושה פֿון דור צו דור אַ געוויסן קערפּערלעך־גײַסטיקן אַפּאַראַט, אַ געוויסע נערוון־ און מאַרך־קאָמפּאָזיציע, וואָס מוז אַרויפֿלייגן איר שטעמפּל אויף איטלעכן אינהאַלט, וועלכן זי וועט באַאַרבעטן.
וועגן פֿעלקער וואָס דאַרפֿן ערשט אָנהייבן זייער היסטאָרישן וועג, וואָס האָבן נאָך קיין מאָל ניט באַוויזן וואָס זיי קאָנען, מעג מען נאָך אפֿשר זײַן אין ספֿק, ווי לאַנג עס וועט דויערן ביז אויך זיי וועלן אַרויסברענגען אין זייער מאַרך־ און נערוון־אַפּאַראַט אינטערעסאַנטע אָריגינעלע שטריכן, וואָס וועלן פֿירן צו אינטערעסאַנטע אָריגינעלע פּראָדוקטן. אָבער אַזעלכע ספֿקות קאָנען ניט האָבן קיין פּלאַץ פֿאַר דער ייִדישער אינטעליגענץ, וואָס נעמט זיך איצטער באַשאַפֿן אַ נײַע קולטור־אַטמאָספֿערע אין דער ייִדישער שפּראַך. דער באַשטימטער, אָריגינעלער ייִדישער מאַרך־ און נערוון־אַפּאַראַט איז שוין דאָ אַ פֿאַרטיקער, און בײַשפּילן פֿון זײַן קראַפֿט און שיינקייט האָט ער שוין צוגעשטעלט איבערגענוג, סײַ אין דעם העברעיִשן שאַפֿן פֿאַר זיך אין דער היים, סײַ אין דעם אייראָפּעיִשן שאַפֿן פֿאַר דער פֿרעמד. די פֿראַגע פֿון אַן אָריגינעלער אייגענער קולטור אין ייִדיש הענגט דעריבער ניט אָפּ פֿון דעם סכום און דער באַדײַטונג פֿון יענע ווערטן, וואָס זײַנען שוין באַשאַפֿן געוואָרן אין איר. וואָלטן מיר הײַנט נאָך געשטאַנען בײַ דעם „צאינה וראינה“ און די פֿאָלקס־מעשׂהלעך, וואָלטן מיר אויך דעמאָלט געהאַט דאָס זעלביקע רעכט צו פֿאַרפֿירן זיך אויף אַן אייגענער רײַכער בעל־הבתּישקייט אין אונדזער פֿאָלקשפּראַך ווי איצטער, ווײַל אין שאַפֿנדיקע כּוחות איז בײַ אונדז קיין מאָל קיין מניעה ניט געווען. די פֿראַגע וואָלט געווען (און זי איז נאָך ניט אין גאַנצן פֿאַרשוווּנדן געוואָרן עד־היום), צי איז ייִדיש, ווי אַ שפּראַך, מסוגל איבערצוגעבן די גאַנצע רײַכקייט פֿון דער מאָדערנער קולטור, אויפֿהייבן די מדרגה פֿון אונדזער בילדונג אויף דער זעלביקער הייך, אויף וועלכער עס געפֿינט זיך די קולטור פֿון אַלע אַנדערע געבילדעטע און ציוויליזירטע פֿעלקער. די פֿראַגע אָבער קאָן אַ סך לײַכטער פֿאַרענטפֿערט ווערן דורך איבערזעצונגען איידער דורך דעם אייגענעם שאַפֿן.
ווער קאָן וויסן, וויפֿל געדאַנקען און בילדער, שטימונגען און ניואַנסן עס ווערן פֿון דעם איצטיקן ייִדישן שרײַבער אונטערדריקט, ווײַל די שפּראַך גיט אים נאָך ניט די מעגלעכקייט פּינקטלעך איבערצוגעבן אַלץ, וואָס עס טראָגט זיך פֿאַר זײַן גײַסטיקן אויג? איך ווייס, אַז ניט די שפּראַך איז אין דעם שולדיק, נאָר, ערשטנס, איר נאָך ניט גאַנץ אַנטוויקלטער צושטאַנד, און צווייטנס – אין נאָך אַ שטאַרקערן גראַד – דאָס, וואָס מיר זײַנען אַזוי ווייניק באַקאַנט מיט איר. איך האָב מיך תּמיד געהאַלטן פֿאַר אַ בקי אין ייִדישע שפּראַכמיטלען, אָבער, אַז איך לייען אַן אַרטיקל פֿון אונדזער יונגן שפּראַכווירטואָז, ש. ניגער, ווער איך פּשוט נשתּומם פֿון דעם שפּרודלענדיקן קוואַל נײַע אויסדרוקן און וואָרט־געשטאַלטונגען, וואָס שלאָגט שפּילנדיק און אָן אַן אויפֿהער אין אַלע זײַנע בעסערע אַרטיקלען. אָבער ווער גאַראַנטירט מיר, אַז זײַן אינעווייניקסטע אידייען־וועלט איז ניט נאָך רײַכער אין האַלב־ און פֿערטל־טענער, פֿאַר וועלכע אויך ער קאָן לעת־עתּה נאָך ניט געפֿינען דאָס ריין ייִדישע וואָרט?
איבערזעצונגען, אמתע, גוטע, ריין ייִדישע, פֿון די רײַכסטע ווערק פֿון דער מענטשהייט וואָלטן מיט אַ מאָל אָפּגעראַמט פֿון דער וועלט די פֿראַגע וועגן דער ייִדישער שפּראַך־אָרעמקייט, און וואָלטן אין גאַנצן פֿאַרשפּאָרט דעם קינסטלער יענע מי, וועלכע ער מוז איצט אָנווענדן אויף צו באַשאַפֿן אָדער אַנטדעקן דעם נייטיקן ייִדישן אויסדרוק. די חבֿלי־לידה פֿון דער שפּראַך וואָלט מען אין גאַנצן געקאָנט איבערגעבן דעם איבערזעצער, און אויב דער מלאך גבֿריאל וואָלט באמת אַוועקגעשטעלט פֿאַר מיר די אַלטערנאַטיווע: אָדער איבערזעצונגען, אָדער אייגענעם שאַפֿן אויף דער איצטיקער מדרגה, וואָלט איך אַ רגע ניט געקווענקלט זיך און וואָלט פֿעסט אַרויסגעטראָגן מײַן גזר־דין: „איבערזעצונגען!“
און מחמת נאָך אַ וויכטיקערן טעם וואָלט איך געקומען צו דעם זעלביקן רעזולטאַט. אַלגעמיין מענטשלעכע קולטור הייסט פֿאַר מיר – דער אייראָפּעיִשער קולטורקרײַז. אָט דאָס איז די מענטשהייט, דער העכסטער שטאַפּל פֿון איר אַנטוויקלונג, און ניט די הונדערטער מיליאָנען, וואָס זײַנען געבליבן דרויסן פֿון אים, און הינטער אים. אַ פֿאָלק, וואָס וויל לעבן מיט דער מענטשהייט, אין דער מענטשהייט, מוז זען קודם־כּל אַרײַנצונעמען אין זיך אַלע זײַנע אוצרות, די גאַנצע אומגעהײַערע עשירות, וואָס איז באַשאַפֿן געוואָרן אין אים פֿון האָמער אָן ביז אויף דעם הײַנטיקן טאָג; פֿאַרשטייט זיך, ניט זײַנע טויזנטער קליינגײַסטער, נאָר זײַנע גאונים און קאָריפֿייען. דאָס הייסט ניט, אַז דאָס פֿאָלק זאָל זיך אָפּזאָגן פֿון אַלץ, וואָס עס האָט אויסגעאַרבעט אין דער היים, – בפֿרט ניט דאָס ייִדישע פֿאָלק, וואָס האָט אַזוי פֿיל אַרײַנגעטאָן אין דעם זעלביקן אוצר פֿון דער אייראָפּעיִשער קולטור. עס הייסט אָבער, אַז דאָס היימישע מוז האַרמאָניזירט ווערן מיט דעם נײַעם אוצר, אַז ער, דער אייראָפּעיִזם, – ווי איך וויל אים אָנרופֿן מיט איין וואָרט, – מוז ווערן דער באַזיס פֿון אַ נײַעם אָריגינעלן שאַפֿן און אַז פֿון דעם גאַנצן היימישן אוצר זאָלן נאָר יענע עלעמענטן זיך ווײַטער אַנטוויקלען, וואָס גייען ניט להיפּוך צו אים. כּל־זמן אָט דער געדאַנק וועט ניט אַרײַן אין אונדזער פֿלייש־און־בלוט, איז אַן עבֿירה אונדזער גאַנצע מי: אַ נײַע קאָמבינאַציע פֿון אַזיאַטישער קולטור איז ניט ווערט צו דערבליקן דעם שײַן פֿון דער זון. אונדזער „ייִחוס־בריוו, וואָס גרייכט ביז צו די פּיראַמידן“, האָט נאָר דערפֿאַר אַזאַ אומגעהײַערן ווערט, ווײַל מיר זײַנען געווען, ווי דאָס האָט הײַנע טיף באַמערקט, „אַ שטיק אײראָפּע, פֿאַרוואָרפֿן אין אַזיע“. אַ דאַנק דעם, וואָס מיר זײַנען געווען „אַ שטיק אייראָפּע“, האָבן מיר געקאָנט ווירקן אויף דעם אַנטוויקלונגס־גאַנג פֿון דעם מענטשלעכן גײַסט; האָט געקאָנט דער אייראָפּעיִשער גײַסט אַזוי שטאַרק ווירקן אויף אונדז. מיר זײַנען אייראָפּעער, און דאָס אין אונדז, וואָס גייט להיפּוך צו אייראָפּעיִש, מעג פֿון מײַנעט וועגן שוין הײַנטיקן טאָג גיין לעזאָזל!
אין שטענדיקן קאָנטאַקט מיט דעם „אייראָפּעיִשן“ שאַפֿן, אין שטענדיקן נעמען פֿון אים און געבן אים, זאָל זיך אַנטוויקלען די ייִדישע קולטור. אָבער דערצו מוז זי קודם־כּל שטיין אויף אַן אייראָפּעיִשער הייך, באַזיצן דאָס, וואָס די אַנטוויקלטע מענטשהייט פֿאַרמאָגט שוין איצטער. אָבער דאָס קאָן פֿון אונדז דערוואָרבן ווערן נאָר – דורך איבערזעצונגען. און אויב מיר וואָלטן די פֿינף און צוואַנציק יאָר אָנגעווענדט אונדזער ענערגיע אויף גוטע איבערזעצונגען, אָנשטאָט אַרויסצוקוועטשן פֿון אונדזער אָרעמקייט דאָס ביסל „אָריגינאַליטעט“ וואָס מיר פֿאַרמאָגן, וואָלטן מיר, כ׳לעבן, שוין געהאַלטן אַ סך ווײַטער אין דעם אָריגינעלן שאַפֿן גופֿא, איידער מיר זײַנען איצט…
איך האָב אַנידערגעלייגט די פֿעדער און האָב געלאָזן פֿאַרבײַציִען פֿאַרן זכּרון די בעסטע זאַכן פֿון דער ייִדישער ליטעראַטור, און דאָס האַרץ האָט אָנגעהויבן אַ ביסל קלעמען. ווי? איז מיר לײַכט זיך אויסצואיינען מיט דעם געדאַנק, אַז אָט די זאַכן וואָלטן געבליבן ניט געשריבן? ניין, געוויס ניט. און עס וואָלט אויך געווען ניט גאַנץ גערעכט צו מאָנען פֿון דעם עבֿר, נאַכסאָל האָט ער בעסער ניט געמאַכט קיין גוטע איבערזעצונגען אויף דעם חשבון פֿון די אַנדערע זאַכן (אַך! זיי זײַנען אַזוי פֿיל!…). איך טרייסט מיך אָבער מיט דעם געדאַנק, אַז דאָס, וואָס איז שוין אָנגעשריבן, קאָן קיין טעאָריע ניט אויסמעקן; אַז קיין טעאָריע אין דער וועלט קאָן סײַ ווי סײַ ניט אָפּשטעלן דעם שטראָם פֿון דעם אייגענעם שאַפֿן. און אַלץ, וואָס איך קאָן, על־פּי שׂכל און על־פּי יושר, דערוואַרטן פֿון אַ טעאָריע, איז ניט די אָפּשטעלונג פֿון דעם שטראָם פֿון דער ייִדישער ליטעראַטור, נאָר זײַן באַרײַכערונג דורך אַ נײַעם צופֿלוס פֿון גוטע, טאַלאַנטפֿולע איבערזעצונגען. די דאָזיקע אַרבעט האָט זיך שוין אָנגעהויבן, פֿיל האָבן שוין פֿאַרדינט אַ גוטן נאָמען אויף איר פֿעלד, און אונדז קאָן עס נאָר פֿרייען, ווען מיר זעען, אַז אויך אַ שריפֿטשטעלער פֿון יהואשעס ראַנג האָט, ניט אויפֿגעבנדיק זײַן אייגענעם שאַפֿן, אין דער לעצטער צײַט אַזוי פֿיל אויפֿגעטאָן פֿאַר דער ייִדישער איבערזעצונגס־ליטעראַטור.
פֿון דער אייראָפּעיִשער ליטעראַטור האָט יהואש אויסגעקליבן לאָנגפֿעלאָס פּאָעמע „הײַאַוואַטאַ“ (דער לעזער פֿאַרשטייט, אַז מיר רעכענען אַמעריקע גײַסטיק צו אייראָפּע). פֿאַר וואָס איז דער גורל אויסגעפֿאַלן גראָד אויף דעם ווערק? דערויף איז דער דיכטער ניט מחויבֿ צו געבן אַן ענטפֿער. ס׳איז לאָנגפֿעלאָס מזל! יעדעס אַנדערע גרויסע ווערק האָט ניט ווייניקער פֿאַרדינט דעם כּבֿוד. אָדער ריכטיקער: דאָס ייִדישע פֿאָלק פֿאַרדינט די זכיה צו האָבן אויך יעדע אַנדערע גרויסע ווערק אין זײַן ליטעראַטור.
אָבער אויב מע וואָלט אַוועקגעשטעלט די פֿראַגע, אין וואָס פֿאַר אַ מין פּאָעזיע עס נייטיקט זיך איצטער די ייִדישע ליטעראַטור מער פֿון אַלץ, וואָלט אפֿשר פֿון דעם שטאַנדפּונקט שווער געווען אויסצוקלײַבן אַ בעסערע זאַך, איידער „הײַאַוואַטאַ“.
וואָס אונדז, שטאָט־ און שטעטל־מענטשן, פֿעלט, איז די נאַטור און די ליבע צו איר. אין אונדזער גײַסטיקן אוצר פֿעלן, אָדער רעדן נאָך ניט גענוג שטאַרק, יענע שטימונגען, וועלכע וואַלד און פֿעלד, באַרג און וואַסער רופֿן אַרויס. עס פֿעלט דער „ריח־השׂדה“, און גראָד מיט דער פֿעלד־ און וואַלד־לופֿט, מיט דעם באַרג־ און וואַסער־גײַסט איז אַזוי רײַך אָנגעזאַפּט לאָנגפֿעלאָס דיכטונג.
אָבער אויך דאָס פֿעלט אונדז (צו קיין גנאַי זאָל דאָס אונדז ניט זײַן!): דאָס קאָנען אַרײַנדרינגען אין דעם לעבן פֿון אַ פֿרעמד פֿאָלק, ניט נאָר מיטן מוח, „על־פּי טעאָריע“, נאָר מיטן געפֿיל און מיט דער פֿאַנטאַזיע. אין אונדזערע געדאַנקען זײַנען מיר דאָס קאָסמאָפּאָליטישסטע פֿאָלק פֿון דער וועלט. אין דעם געפֿילס־לעבן אָבער האָבן די צרות אין גלות אַזוי ענג געמאַכט אונדזער נשמה, אַז מיר האָבן שוין לאַנג פֿאַרגעסן דעם „ואָהבֿתּם את הגר, כּי אַתּם ידעתּם את נפֿש הגר“ (און ליבט דעם פֿרעמדן, ווײַל איר פֿאַרשטייט דעם פֿרעמדנס נשמה). מיר האָבן אויפֿגעהערט צו פֿאַרשטיין די נשמה פֿון אַ ניט־ייִדן, און אונדזער גאַנצע אַטמאָספֿערע איז אָנגעפֿילט מיט אַזוי פֿיל שאָוויניזם, קליינלעכן האַס צו דעם אַנדערן, אַז עס הייבט באַלד אָן אויספֿעלן לופֿט, מיט וואָס צו אָטעמען… און גראָד צווישן די פּראָגרעסיוו־נאַציאָנאַלן, גראָד צווישן די, וואָס לאָזן פֿון מויל ניט אַרויס דעם פּיזמון: „פּראָלעטאַריער פֿון אַלע פֿעלקער פֿאַראייניקט אײַך“, גראָד פֿון זיי, קאָנט איר אָפֿט מאָל הערן אַזעלכע דיבורים, אַז, כ׳לעבן, אין דער לופֿטן הייבט אָן אַרומשוועבן דער שאָטן פֿון קרושעוואַן… דאָס שטאַמט ניט פֿון אַ מאַנגל אין טעאָרעטישער בילדונג, דאָס איז אַ רויקייט פֿון געפֿיל, וואָס קאָן אויסגעפֿײַנערט ווערן ניט דורך טעאָריעס און מוסר, נאָר דורך דער אַלגעמיין מענטשלעכער פּאָעזיע. די פּאָעזיע פֿון אַ פֿרעמדן פֿאָלק לערנט אונדז מיטפֿילן מיט דעם פֿרעמדן, מיטפֿרייען זיך און מיטלײַדן מיט אים. אין דעם פּרט איז לאָנגפֿעלאָס „הײַאַוואַטאַ“ איינע פֿון די ווערטפֿולסטע זאַכן אין דער אייראָפּעיִשער ליטעראַטור. „הײַאַוואַטאַ“ איז אייגנטלעך אַ זאַמלונג פֿון לעגענדן, וועלכע די ווילדע אינדיאַנער־שבֿטים פֿון נאָרד־אַמעריקע האָבן באַשאַפֿן. די לעגענדן זײַנען צום טייל נאַטור־מיטאָסן, – איבערנאַטירלעכע דערציילונגען, וואָס זאָלן דערקלערן די אָדער יענע נאַטור־דערשײַנונג; צום טייל זײַנען זיי אָבער אויך קולטור־מיטאָסן, דערקלערונגען פֿון יענע וווּנדער, וואָס דער פּרימיטיווער מענטש באַגעגנט אין זײַן אייגענעם געזעלשאַפֿטלעכן לעבן, אין זײַנע קענטענישן און השלמות, וואָס ער קאָן ניט דערקלערן זייער אורשפּרונג. די לעגענדע פֿון „מאָנדאַמין“ , דעם געל און גרין באַקליידטן יונגן־מאַן, מיט „די לאָקן ווייך און גאָלדיק“, וועמען „הײַאַוואַטאַ“ האָט באַזיגט, געהערט צו דער אַרט קולטור־לעגענדן. „מאָנדאַמין“ איז ניט קיין אַנדער וועזן, ווי דער מאַיִס, וואָס האָט געגעבן די אינדיאַנער די מעגלעכקייט צו לעבן ניט נאָר פֿון געיעג.
די אַלע לעגענדן האָט אָבער לאָנגפֿעלאָ צונויפֿגרופּירט אַרום דער צענטראַל־פֿיגור פֿון דעם אינדיאַנישן עפּאָס, דעם מיטישן העלד „הײַאַוואַטאַ“. הײַאַוואַטאַ איז דעריבער ניט קיין איינצלהעלד, דאָס איז דאָס גאַנצע אינדיאַנישע פֿאָלק, די פּערסאָניפֿיצירונג פֿון אַלע בעסערע זײַטן פֿון זײַן כאַראַקטער און זײַן לעבן. ער איז דער אידעאַל פֿון דעם פֿאָלק, וואָס שפּיגלט אָפּ אַלץ, וואָס דעם פֿאָלק איז הייליק און טײַער.
אַרײַנלייגנדיק זיך אין דער פּסיכאָלאָגיע פֿון דעם גאַנצן אינדיאַנער פֿאָלק, מיטפֿילנדיק זייערע צרות און לײַדן, ווײַל דאָס זײַנען אין תּוך די זעלביקע צרות און יסורים, וואָס פּלאָגן אַלע מענטשן אומעטום, הייבט אָן אין געפֿיל צו פֿאַרשווינדן די נאַציאָנאַלע אָפּגעזונדערטקייט, דער פֿײַנטלעכער היפּוך צווישן דעם נאַציאָנאַלן „איך“ און דעם נאַציאָנאַלן „דו“. עס וואַקסט אָנשטאָט אים אויס יענער געפֿיל פֿון סאָלידאַריטעט, וואָס דאַרף סוף־כּל־סוף אַלע פֿעלקער פֿאַרבינדן צו איין ברידערלעכער משפּחה, אין איין פֿרײַען פֿעלקערבונד, וווּ יעדעס פֿאָלק זאָל קאָנען ניט געשטערט אַרויסוויקלען פֿון זיך אַלץ, וואָס עס וואַקסט אָן אין זײַן נשמה, און העלפֿן יעדן אַנדער פֿאָלק אין דעם געמיינזאַמען פּראָגרעס פֿון דער גאַנצער מענטשהייט.
אין דעם קאַמף פֿאַר דער אייגענער נאַציאָנאַלער עקזיסטענץ, אין דער פּאָלעמיק אַנטקעגן דעם קאָסמאָפּאָליט, פֿאַרגעסן מיר אָפֿט אויף די געבאָטן פֿון ברידערלעכער פֿעלקער־ליבע, אויף דער נשמה פֿון אונדזער גאַנצן פּראָגרעסיוון גלויבן, אויף דעם „כּי היא חייך“ פֿון אונדזער גאַנצן אידעאַל. אַזעלכע ווערק ווי „הײַאַוואַטאַ“ פֿרישן אָפּ די דאָזיקע נשמה מיט יענעם ריינעם „הומאַניזם“, דער איידעלער ליבע צו דעם מענטשן, וואָס איז בײַ לאָנגפֿעלאָ אַזוי האַרמאָניש צונויפֿגעגאָסן מיט דער ליבע צו דער נאַטור.