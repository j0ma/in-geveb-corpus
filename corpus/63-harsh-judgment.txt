אויף דער האַרמאָשקע האָט געשפּילט זובאָק, דער אַגענט פֿון קאַמינאָ־באַלקער באַזונדער־אָפּטיילונג. דער סליעדאָוואַטעל אַנדרייעוו, אַ לאַנגער, פֿוילבלעכער לעביונג, האָט, זיצנדיק אַקעגן, צוגעקלאַפּט מיט די אָפּצאַסן פֿון די לאַקירטע שטיוול, וואָס אויף זײַנע דאַרע, אויסגעצויגענע פֿיס. ער האָט געקלאַפּט גרינג, נאָר אויפֿן טישל לעבן דער הייסער אײַזערנער הרובע האָט זיך דאָך געזעצט דער קליינער ברענענדיקער לאָמפּ; ער האָט געפֿײַפֿט זייער הילכיק אין דער נאָז אַרײַן, פּונקט ווי עס פֿײַפֿט אַ גראַמאָפֿאָן. דאָס איז געווען זײַנס אַ באַזונדערע קענטעניש – נאָכמאַכן אַ גראַמאָפֿאָן.
 דער דריטער מאַנסביל – דער קליינוווּקסיקער מאַטראָס איגומענקאָ האָט ניט גערוט: אַלע ווײַלע איז ער געלאָפֿן אין פֿאַרשנייטן פֿינצטערן הויף אַ קוק געבן, צי די אָנגעזאָטלטע פֿערד שטייען און צי די בײַנאַכטיקע זאַווערוכע האָט זיך געשטילט. איצט איז ער געזעסן שטיל אָן אַ זײַט. ער האָט געוויזן אויף אַ בענקל, ווי מען רײַט אויף אַ פֿערד, ער האָט געזויגן פֿון זײַן קורצער פֿײַקע און האָט געשמייכלט ניט מער, ווי מיט איינעם אַ קנייטש, וואָס אויף זײַן לינקער באַק; דער דאָזיקער קנייטש האָט געהאַט צו זאָגן:
 – שוין געזען אַזעלכע זאַכן… איך ווער ניט נתפּעל.
 און אין מיטן צימער האָט געטאַנצט מאַרפֿושאַ – אַ היימלאָזע שיקסע, וואָס רוימט אין קאַנצעלאַריע און וואָס תּמיד, אַז מ׳לאָזט זי אַרײַן אין אַ באַזונדער צימער, זי זאָל דאָרט באַזוכן און אַרומטאַפּן אַ נײַ אַרעסטירטע פֿרוי, קומט זי נאָך דעם אַרויס צוריק מיט אַ העליש רויט ברענענדיק פּנים און מיט שעמעוודיק פּינטלענדיקע אויגן, גלײַך ווי מיט דער פֿרעמדער פֿרוי אינעם באַזונדערן צימער האָט זי געטאָן אַ מאַנסבילשע און זייער ניט אָנשטענדיקע זאַך.
 – ניין, – פֿאַרענטפֿערט זי זיך און קנייטשט שולדיק מיט די אַקסלען, – גאָרנישט ניט געפֿונען…
 איצט האָט זי אונטער די קלאַנגען פֿון דער האַרמאָשקע געטאַנצט לאַנג און אָן אָטעם, ווי אין איר וואָלט געטאַנצט אַ דיבוק.
 געוווּסט האָבן די אַרומיקע, אַז זי האָט אַ מאָדנע שוואַכקייט – זי וועט אַזוי טאַנצן ביז די לעצטע כּוחות, ביז זי וועט אומפֿאַלן. די דאָזיקע שוואַכקייט האָט אין איר אויפֿגעדעקט זובאָק, דער אַגענט, און באַשטאַנען איז זי דערין, וואָס די קלאַנגען פֿון איינעם אַ ניגון האָבן זי געצוווּנגען זיך טראָגן אין דער לופֿט, ווי דאָס קיצלען אונטער די פּאַכוועס צווינגט אַ מענטשן לאַכן.
 אַלע ווײַלע האָט זובאָק מיט אַ פּאָר קורצע האַרמאָשקע־אַקאָרדן געגעבן צו וויסן, אַז ער האַקט דעם ניגון אָפּ. דענסטמאָל האָט מיט אַ פּאָר קורצע באַוועגונגען געזאָלט שטיין בלײַבן אויך מאַרפֿושאַ.
 נאָר מיט אַ רגע שפּעטער האָט זובאָק שוין ווידער געשפּילט, און מאַרפֿושאַ האָט שוין ווײַטער געשפּרונגען און איבער אַ נײַס זיך געטראָגן איבערן צימער.
 פּלוצעם איז מיט מאַרפֿושאַן עפּעס געשען. זי האָט אויפֿגעהערט צו טאַנצן. מיט פֿונאַנדערגעפֿאַלענע שיטערע האָר, מיט אַ וויגנדיקער ברוסט איז זי שטיין געבליבן אין מיטן צימער. אירע נאַסע, גלאַנציקע ליפּן האָבן געציטערט און אירע גלעזערנע אויגן האָבן געקוקט אַקעגן אויף דער וואַנט, געקוקט מיט טעמפּער שרעק, ווי די אויגן פֿון אַ חסר־דעה.
 די האַרמאָשקע האָט אויפֿגעהערט צו שפּילן.
 אַנדרייעוו האָט פֿאַרביסן די אונטערשטע ליפּ, גלײַך ער האָט עמעצן אומגערן אָנגעטראָטן אויפֿן פֿוס, זײַנע אויגן האָבן געפֿרעגט:
 – וואָס איז?… שוין ווידער?
 און דרײַ פּאָר אויגן האָבן אַ ווײַלע געקוקט אַקעגן צו דער וואַנט, וווּהין עס איז מיט שרעק געווען געווענדט מאַרפֿושאַס פּנים.
 – שאַ. – האָט אַ הוסט געגעבן זובאָק – שאַ! הער! הער!
 די וואַנט האָט אַרויסגעגעבן טויבע, טעמפּע און שווערע קלעפּ, די קלעפּ האָבן פֿון אָנהייב זיך געדאַכט ווײַטע, ווי זיי וואָלטן קומען טיף פֿון אונטער דער ערד. נאָר וואָס מער זיי האָבן זיך איבערגעחזרט, אַלץ נענטער האָט זיך געפֿילט די עקשנות, מיט וועלכער זיי פֿאַלן אין דער וואַנט, אַלץ קלאָרער איז געוואָרן, פֿון וואַנען זיי קומען – דאָס קלאַפּט אָן פֿון זײַן צימער דער קראַנק געוואָרענער נאַטשאַלניק און גיט צו וויסן, אַז עס איז שוין צען אַ זייגער אין אָוונט – צײַט איז, אַז זובאָק, אַנדרייעוו און איגומענקאָ זאָלן זיך אויפֿזעצן אויף די פֿערד און זאָלן אַוועקרײַטן צו דער גרענעץ היטן די פֿאַרשנייטע וועגן.
 – אָן שלאָף, – האָט אַ זיפֿץ געגעבן מאַרפֿושאַ – אָ גאָספּאָדי…
 אירע חסר־דעהדיקע אויגן האָבן נאָך אַלץ אַרויפֿגעקוקט צו דער וואַנט, ווי צו אַ הייליק בילד. אירע נאַסע ליפּן האָבן זיך געשאָקלט, ווי צו אַ געבעט, וואָס קומט פֿון שרעק:
 – שוין די דריטע נאַכט…
 נאָר איגומענקאָ דער מאַטראָס האָט שוין געהאַט בייזלעך אַרײַנגעצויגן דעם קאָפּ אין די אַקסלען.
 – אָט אַ נבֿלה, – האָט ער אַ קלעם געגעבן די ציין, – אַ צוטשעפּעניש…
 און ער האָט אומצופֿרידן אַוועקגעדרייט זײַן פּנים פֿון דער וואַנט.
 דער נאַטשאַלניק איז געווען אַ נײַער, אַ יונג, אַ ריזיקער און אַ בייזער, מיט אַ באַנדאַזשירטן האַלדז, ווי פֿון אַ געשוויר, מיט אַ שווערער, הייזעריקלעכער שטימע פֿון אַ מענטשן, וואָס האָט זיך נאָר וואָס געלאָזט אויסרײַסן טיפֿע וואָרצלען פֿון אַ באַקצאָן. אַז מ׳האָט בײַ אים עפּעס געבעטן, האָט ער געשוויגן, ניט געקוקט אין פּנים אַרײַן, נאָר ווען עס האָט זיך אָנגעהויבן צו דוכטן, אַז מ׳האָט שוין בײַ אים געפּועלט, האָט ער פּלוצעם אויסגעפּלאַצט זייער שווער און אומצופֿרידן:
 – טשטאָ ווי?… שוטיטע?
 קיינער האָט ניט געוווּסט, פֿון וואַנען ער שטאַמט און מיט וואָס ער האָט זיך באַשעפֿטיקט פֿריִער. פֿון אָנהייב זענען אַוועק וועגן אים קלאַנגען, אַז ער איז אַ געוועזענער מאַגנאַט, געהאַט אייגענע שאַכטעס, געלעבט אין אַ פּאַלאַץ… דערנאָך האָט מען פֿון זײַן געוועזענער רײַכקייט זייער פֿיל און פּלוצעם אַראָפּגעלאָזט, כאָטש צו „שאַכטעס“, איז געבליבן, האָט ער ווירקלעך אַ שײַכות – ער איז אַלע זײַנע יאָרן געווען אַן אַרבעטער אין שאַכטעס – פֿון דאָרט, – פֿון די שלעכטע גאַזן, וואָס אונטער דער ערד, האָט ער באַקומען זײַן קרענק מיטן געשוויר אויפֿן באַנדאַזשירטן האַלדז. קיין קאַמינאָ־באַלקע פֿאַר נאַטשאַלניק האָט אים אַראָפּגעבראַכט די חבֿרטע סאַשאַ – אַ יונגע, אַ מאַנסבילש גרויסע, אַן אַרומפֿאָרערין, אַ באַפֿולמעכטיקטע (די זעלבע, וואָס האָט דאָ דעם אַלטן נאַטשאַלניק פֿאַר נאַכלאָזיקייט אַראָפּגעזעצט). זײַן אויסערלעכע שטומקייט, זײַן שווערע ריזיקע פֿיגור האָט זיך דאָ אויף אַלעמען אָנגעלייגט, זי האָט געוואָרגן, און די איינציקע האָפֿענונג איז געווען, וואָס פֿון נאָך זײַן יאָרן לאַנגער אַרבעט אין די שאַכטעס איז ער קראַנק מיט עפּעס אַ מאָדנער שווערער קרענק און וועט דאָ לאַנג ניט אַוועקציִען.
 אַז ער האָט אַראָפּגענומען דעם באַנדאַזש פֿונעם פּנים, האָט זיך אַרויסגעוויזן, אַז דער האַרטער געשוויר אויף זײַן האַלדז און אויף זײַן נאַקן איז גאָר ניט אַזוי גרויס. נאָר אין מיטן בײַטאָג האָט געקענט טרעפֿן, אַז זײַן פּנים און זײַנע אויגן זאָלן זיך פּלוצעם אָנגיסן מיט געלקייט, ווי מע וואָלט אין אים דורך איינעם אַ מאכל אַרײַנגעטאָן אָן אַ שיעור זאַפֿרען. און דענסטמאָל הערט מען דאָ ניט זײַן קול, און אַלע אָטעמען פֿרײַ, יעדערער איז דאַן ווידער, ווי פֿאַרן אַלטן נאַטשאַלניק, פֿאַר זיך אַליין אַ פּריץ און קען טאָן, וואָס ער וויל.
 נאָר אָט ווײַזט זיך אַרויס, אַז אויך אין די טעג פֿון זײַנע שווערע ספּאַזמעס הערט ער זיך צו צו אַלץ, וואָס אין קאַמינאָ־באַלקע טוט זיך, אויך דאַן הייבט ער אָן געבן צו פֿילן, אַז ער איז דער נײַער נאַטשאַלניק פֿיליפּאָוו – ער גיט אָפּ באַפֿעלן.
 – איז וואָס? – האָט איגומענקאָ אַ פֿרעג געטאָן מיט גאַל. – איז גייען מיר, צי ניין?
 מ׳האָט צום לעצטן מאָל פֿאַררייכערט און בײַם פֿאַררייכערן האָט מען אַרײַנגעבליקט איינער דעם אַנדערן אין די אויגן.
 איין בליק האָט וועגן דעם נײַעם נאַטשאַלניק געזאָגט דעם צווייטן:
 – אַ קראַנקער פּגר.
 – קיין אַרעסטירטע פֿון דער גרענעץ ברענגען מיר ניט אַפֿילו איינעם.
 – אַ מכּה אים אין גאָרגל.
 – זאָל ער אַליין גיין היטן די גרענעץ.
 – זאָל ער פֿוילן.
 אַלע דרײַ האָבן מיט פֿאַרדראָס גענומען זיך אָנפּעלצן, פֿאַרבינדן מיט די קאַפּטערס די אויערן און זיך אַרויסרוקן איינער נאָכן צווייטן אין זאַווערוכעדיק קאַלטן, פֿינצטערן דרויסן.
 פֿון יענער זײַט טיר זענען ביסלעכווײַז אָפּגעשטאָרבן אומצופֿרידענע, פֿיל מאָל איבערגעחזרטע קלאַנגען – דאָס האָט דער מאַטראָס איגומענקאָ בייז געשאָלטן פֿאַר אַלע דרײַ:
 – ררראָם – טעררריבאָם!… ררראָם טעררריבאָם!…
***
אין פֿאַרשנייטן קאַמינאָ־באַלקער הויף (אַ קײַלעכדיקער הויף פֿון אַ געוועזענעם מאָנאַסטיר אין פּוסטן פֿעלד), אין מיטן די ביימער – אַ סלופּ מיט אַן אייביק אויסגעלאָשענעם לאַמטערן.
 אַרום לאַמטערן דרייט זיך אַן אייביקער רוח – אַ ווינט; ער קלאַפּט מיט די געבליבענע שטיקער פֿון די געפּלאַצטע שויבן.
 און אַרום סלופּ לײַדן דרײַ אָנגעזאָטלטע פֿערד פֿונעם בײַנאַכטיקן פֿעלדשטורעם.
 קאַלטע דראָטן פּאַטשן און שטעכן זייערע לײַבער.
 אַרום די פֿערד שטויבט און לופֿטערט זיך דער שניי; ער קומט פֿונעם ווינקל, וווּ אַ גרופּע אויסגעקרימטע קלויסטערשפּיצן מיט פֿאַרבראָכענע צלמים שטייט פֿאַרכמורעט און וויסט – אַ גרופּע צלמים, אַקעגן וועלכע קיינער צלמט זיך ניט מער.
 דער שניי רייכערט זיך אונטער די פֿערדס בײַכער, ער פֿאַלט, ווי פֿון אונטער טויזנטער זיפּן, נאָר אין טונקעלער בײַנאַכטיקער בלאַסקייט איז שווער צו וויסן פֿון וואַנען פֿאַלט ער – פֿון אויבן צי פֿון אונטן.
 – מיאוס, מיאוס אַרײַנגעפֿאַלן, – פֿאַרמעסט זיך דער סליעדאָוואַטעל אַנדרייעוו צו זײַן פֿערד נאָך פֿון ווײַטנס, – ראַז, דוואַ, טרי!
 און מיט אַ שפּרונג פֿון אַ מענטשן, וואָס וואַרפֿט זיך אַרײַן אין קאַלט וואַסער, בלײַבט ער ליגן מיטן בויך אויפֿן זאָטל פֿון זײַן דאַרן שוואַרצן פֿערד, ער גיט זיך בריהש אַ דריי, געפֿינט מיט די פֿיס די סטרעמענעס און קנאַקט אָפּ אַ פּסוק:
 – „בוריאַ מגלאָיו ניעבאָ קראָיעט, וויכרי סניעזשניע קרוטיאַ“.
 – נו, וואָס, – פֿוילט ער זיך אומקוקן און שטרעקט אויס אַ האַנט אין אַ פֿוטערנער הענטשקע אויף צוריק – מע זיצט, אַ?
 – ררראַם טעראַראַם, ררראַם טעראַראַם!
 דאָס מוז איגומענקאָ דער מאַטראָס מאַכן אַ פּאָר געשווינדע הקפֿות, ביז ער כאַפּט זיך אַרויף אויף זײַן קליינעם משוגעוואַטן פֿערדל.
 – אין אַלע מאַמעס אַרײַן, – ענטפֿערט ער אַ פֿאַרשפּעטיקטער, – מע זיצט, מע זיצט!
 ער אָטעמט שווער:
 – פֿיר, אַנדרייעוו.
 – וווּהין?
 – אַזש צום וועלדל.
 – ביען!
 איצט רײַט מען אַרויס פֿון הויף, ווי אין אַ סגול – דער שפּיץ פֿון סגול איז אַנדרייעוו.
 ער מוז פֿריילעך ענדיקן זײַן פּסוק:
 „טאָ קאַק זוויער אָנאַ זאַוואָיעט, טאָ זאַפּלאַטשעט, קאַק דיטיאַ“.
 ער איז דער סאַמע ווייכער און געלאַסענער צווישן אָט דער קליינער חבֿרה.
 זײַן כאַראַקטער:
 אַן אָפּגעלאָזענער, אַ פֿוילער, נאָר אַ גרינגער און שפּילעוודיקער – אַ געבליבענע ירושה פֿון זײַן אַמאָליקן פּריצישן שטאַם. ערגעץ וווּ, טיף אין גאָרגל זיצן בײַ אים נאָך ביז איצט אייניקע קלאַנגען פֿון אַ יונגן געפּעסטעטן יונקער.
 מיט די דאָזיקע קלאַנגען פֿאַרוווּנדערט ער אַרום זיך מענטשן, איבער הויפּט בײַ נאַכט, ווען מיט אַ שיסערײַ פֿון בראַונינגען קומט אויס אָפּשטעלן בײַ דער גרענעץ אַ גאַנצע שורה יאָגנדיקע פֿורן. אין אַזעלכע פֿאַלן האָבן זובאָק און איגומענקאָ שטאַרק געזידלט. מיט ווילדע קולות און מיט געשרײען האָבן זיי אויף די איבערגעשראָקענע פֿורן געמאַכט דעם אײַנדרוק, ווי עס זידלט זיך אַ גאַנצער פּאָלק. אויב זיי האָבן דאָרט בײַ די פּאַסאַזשירן געטרייסלט די טאַשן, האָבן זיי דאָס געטאָן ניט צוליב זיך און ניט צוליבן געזעץ, נאָר פּשוט צוליב דער פֿרייד, וואָס בײַ בורזשוּיען וועלן די טאַשן זײַן ליידיק.
 דערפֿאַר האָט דאַן אַנדרייעוו געאַרבעט גאַנץ אָפּגעטיילט און אייגנאַרטיק. פֿאַר רײַך געפּעלצטע פֿרויען, וואָס הויקערן זיך אין די וואָגנס, מע זאָל זייער רײַכקייט ניט אַרויסזען, האָט ער זיך דאָרט זייער לײַטיש פֿאַרנייגט, ער האָט אַראָפּגענומען פֿאַר זיי זײַן היטל און האָט איידל געפֿרעגט:
 – מאַדאַם, אַ או וואַס דיענגי יעסט?
 און אַז מ׳האָט אים געלט געגעבן, האָט ער ניט געציילט און זיך ניט געדונגען. ער האָט זיך ווידער איידל פֿאַרנייגט און האָט געענטפֿערט ניט פּשוט „מערסי“, נאָר טיף פֿון גומען אַרויס, ווי אַ פֿראַנצויז:
 – מעג־סי.
 בכלל איז געווען זייער שווער, ער זאָל אויפֿגעבראַכט ווערן און זאָל אַרויס פֿון די כּלים.
 און אָט, אַפֿילו איצט, אין אָט דער שטורעמדיקער ווינטערנאַכט – די בייזע אויפֿפֿירונג פֿון דעם נײַעם קראַנקן נאַטשאַלניק האָט אים ווייניק וואָס גערירט, דענסטמאָל, ווען די איבעריקע צוויי, איבער הויפּט איגומענקאָן, איז זי דערגאַנגען ביז דער לעבער.
 איגומענקאָ האָט געזאָטן. ער האָט אויסגעלאָזט זײַן ביטער האַרץ צו זײַן קליינעם פֿערדל, וואָס האָט פֿריִער, בײַם אַרויספֿאָרן פֿון הויף, געמאַכט משוגענע שטיק, און האָט דעם געטאָן דאָס, וואָס ער וואָלט מיט גרויס פֿאַרגעניגן איצט געטאָן דעם נײַעם נאַטשאַלניק – ער האָט שטאַרק געשלאָגן מיט אַ פֿויסט איבער דעם פֿערדלס קאָפּ צווישן די אויערן, און זײַנע פֿיס האָבן דערבײַ אָן אויפֿהער געבויכקעט לויטן ריטעם פֿון אַ געוויסער קללה.
 סוף־כּל־סוף איז מען אַזוי אין דרײַען אַרויס אויף פֿרײַען בײַנאַכטיקן ווינט.
 אַרום איז געלעגן אַ גלײַך פֿעלד, געלעגן פֿאַרשאָטן און אומענדלעך, ווי אַ ווײַסער שניייִקער מידבר. דער שטורעם האָט זיך דאָ געטראָגן פֿון רעכטס אויף לינקס.
 גרויסע פֿאַרהוילענע הענט האָבן פֿריילעך אויפֿגעהויבן גאַנצע הויפֿנס שניי און האָבן זיי אויך אַזוי פֿריילעך צוריק פֿון די זשמעניעס אַרויסגעלאָזט.
 אַנדרייעוו האָט אויסגעפֿונען, אַז פֿוילן זיך איז אַ גאָלדענע זאַך, און אָט אַפֿילו איצט, ווען דער ווינט פּאַטשט אין פּנים אַרײַן און, אָטעמענדיק מיט אַ פֿײַף, קריכט זײַן שפּרינגענדיק פֿערד ביזן בויך אין שניי – בעסער איז דאַן, אַז מע בייגט אָן דעם קאָפּ און מע פֿאַרמאַכט די אויגן, און זאָל זײַן פֿערד טראָגן, וווּהין עס וויל.
 – איך זע ניט גאָרנישט, – האָט ער צו די הינטן געבליבענע חבֿרים אָפּגעלאָזט אַ דעפּעש מיטן ווינט, – פֿאַרשאָטן אַלע וועגן.
 – פֿיר, פֿיר, – האָט אים פֿון הינטן אָנגעיאָגט אַ שוואַכער ענטפֿער, – האַלט לינקס.
 לינקס איז געווען ווייניקער שניי און מער ווינט. דער געלויף פֿון די דרײַ רײַטער איז דאָרט גלײַך איבערגעגאַנגען אין געשווינד הינקען.
 און פֿון אויבן איז דער הימל באַשטאַנען פֿון געפּלאַצטע שטומע בערג – פֿון צווישן רויכיקע וואָלקנס האָט נאָכגעיאָגט די רײַטער אַ יונגע הינקענדיקע לבֿנה. די לבֿנה האָט צוגעהינקט ביז דעם אָנהייב פֿונעם פֿאַרווייעטן וועלדל, וווּ די רײַטער האָבן זיך אויסבאַהאַלטן פֿון בײַנאַכטיקן שטורעם און פֿון ווינט.
 און ערגעץ ווײַט אין פֿעלד, בײַ דער שײַן פֿון דער זעלבער לבֿנה האָט זיך דער לופֿט געחלומט אַ גליטשערײַ פֿון פֿיל שליטנס, אַ ניסערײַ פֿון לויפֿנדיקע פֿערד.
 איצט בײַ האַלבער נאַכט איז סאַמע געווען די צײַט דערויף – פּונקט איצט האָבן זיך גנבֿיש גערוקט גאַנצע שײַקעס פֿורן מיט די טיף פֿאַרשנייטע אויסבאַהאַלטענע וועגן, וואָס קעגן איבער דעם וואַלד, – מ׳איז דאָרט געפֿאָרן פֿונעם נאָענטן שטעטל גאָליכאָווקע צו דער גרענעץ, מ׳איז דאָרט אַזוי געפֿאָרן נאַכט בײַ נאַכט און זיך געוווּנדערט:
 – מאָדנע… קיינער היט ניט… פֿראַנק און פֿרײַ…
***
אָט אַזוי איז איינע פֿון יענע נעכט פֿאַרבליבן בײַ אַנדרייעוון, זובאָקן און איגומענקאָן אין זכּרון:
 אַ נאַכט פֿון חלומות און פֿון פּוסטע גליקן.
 אַז מ׳איז זיך נאָך דעם איבערגעשלאָפֿן, איז מען געווען, ווי חולהדיק – מ׳האָט אויפֿגעהערט צו גלייבן:
 – געווען די נאַכט, צי ניין?
 נאָכגעבאָמבלט האָבן זיך בלויז דער נאַכטס איינצלנע שטיקער. זיי האָבן געקיצלט דעם זכּרון.
 פֿון אָנהייב:
 די פֿולע לבֿנה – אַ מעשענע זאַך מיט אַ פּנים פֿון אַ פּגר – שווימט, שווימט. קיין אויגן האָט עס ניט, קוקן וויל עס דאָך.
 אַ ביסל שפּעטער:
 דער אָנהייב פֿון פֿאַרווייעטן וועלדל אין מיטן אַ שניייִקער קאַלטער נאַכט. אַז מ׳איז דאָרט אַראָפּ פֿון די פֿערד, האָט מען גלײַך דערפֿילט, ווי עס גריבלט אין האַרצן.
 איצטיקס מאָל האָבן גאָליכאָווקער בעל־עגלות געפֿירט זייערע פּאַרשוינען צו דער גרענעץ מיט אַ פֿיל נענטערן וועג, ווי תּמיד: זיי זענען געפֿאָרן מיט דעם וואַלד.
 נאָך שפּעטער:
 – לעמעשקע אַנדרייעוו!…
 איגומענקאָ האָט אים דאָרט מיט היץ אין די אויגן גלײַך אַרויסגעזאָגט זײַן מיינונג:
 – ביסט ניט קיין סליעדאָוואַטעל, ביסט אַ… ררראַם טעראַיבאָם!
 ווײַל אויב מ'האָט אָפּגערעדט ניט צו ברענגען דעם נײַעם נאַטשאַלניק קיין אַרעסטירטע פֿון דער גרענעץ, דאַרף עס בלײַבן אָפּגערעדט.
 נאָר אַנדרייעוו, אויב ער איז ניט שיכּור און ניט פֿריילעך, איז ער בכלל אײַנגעשפּאַרט און פֿאַרעקשנט, אָט ווי לאַנג ער איז. רעדסטו צו אים, איז ווי צו דער וואַנט. אים גריבלט אין האַרצן מער, ווי איגומענקאָן און זובאָקן. נאָכן אויסגערייכערטן פּאַפּיראָס ציט ער דעריבער אַרײַן זײַן קאָפּ אין די אַקסלען און לאָזט אַרויס אַ גענעץ פֿון אַ געוועזענעם פּריץ, אַ הויכן מיט אַ קוויטשיקל. אים גלוסט זיך דאָך כאַפּן בײַ דער גרענעץ אַ פּאָר בעל־עגלות מיט פּאַסאַזשירן…
 – ווייס איך וואָס! – זאָגט ער, – כאַפּט אים שמאָני, דעם נײַעם נאַטשאַלניק…
 זובאָק דער אַגענט קוקט אויף אים מיט גדלות אין די ברעמען, ווי תּמיד בעת ער באַטראַכט מענטשן, וואָס זענען עובֿר דאָס געזעץ. נאָר אַנדרייעוון גייט דאָס ניט אָן. זײַנע אויגן – אויגן פֿון אַ ניט־דערקוילעטער שאָף – קוקן נאָכן גענעץ בוימלדיק און ענטפֿערן איגומענקאָן: – ביסטו אַ בהמה, ברודערקע! – שוין צײַט דיר וויסן: לאַנגווײַליק ווערט אין מיטן דער נאַכט אַ סליעדאָוואַטעל פֿון קאַמינאָ־באַלקע בעת ער דערמאָנט זיך, אַז ער איז אַ מאָל געווען אַ יונקער… ער מוז עפּעס טאָן…
 ער הייבט אָן אַוועקשפּאַצירן צווישן די ביימער אין אָנהייב וועלדל און מאַכט אַן אויסזען, גלײַך ער האָט עפּעס פֿאַרלוירן. ער פֿאַרשווינדט און קומט באַלד צוריק מיט אַ נײַס:
 – נו, פֿאַרשטענדלעך. אַ וועג אָט דאָ באַלד צווישן די ביימער – פֿרישע שפּורן פֿון אַ שליטן.
 – וווּ, אַ וועג?
 – נו, מיט איין וואָרט…
 גאָר, גאָר שפּעטער:
 אַ וועג אַ גנבֿ. ער ציט זיך אין אָנהייב וועלדל שמאָל, פֿאַרטײַעט און נײַ. ער איז פֿול מיט עזות.
 עס פֿאַרדריסט דער אײַנפֿאַל צו פֿאָרן צו דער גרענעץ דווקא דאָ נאָענט, בײַ קאַמינאָ־באַלקע אונטער דער נאָז – אַן אײַנפֿאַל פֿון גאָליכאָווקער גנבֿים בעל־עגלות.
 איגומענקאָ זיצט שוין אויפֿן פֿערד און יאָגט דער ערשטער אַוועק מיט דעם וועג:
 – איז וואַרט זשע, – שרײַט ער – ררראַם טעראַיבאָם…
 אין יענער נאַכט האָט מען געפּאַקט אַ פֿורל, וואָס האָט אין מיטן וואַלד אַראָפּגענייגט פֿון וועג, אַראָפּגענייגט אַזוי פֿויל, גלײַך עס איז נאָר אויסן געווען אָפּצוטרעטן די דרײַ רײַטער דעם פֿרײַען דורכפֿאָר.
 נאָך דעם ערשטן געשריי, וואָס מ׳האָט אויפֿן פֿורל געגעבן, האָט זיך עס אָפּגעשטעלט מאָדנע שווײַגנדיק, אונטערטעניק, גלײַך עס וויל זאָגן: – נו, אָט… גאָט צו דאַנקען – ניט אומזיסט געפֿלאַטערט דעם גאַנצן וועג… געגלייבט די גאַנצע נאַכט, אַז אַזוי וועט טרעפֿן.
 דענסטמאָל איז מען צוגעריטן גאָר נאָענט צום פֿורל און גענומען עס באַטראַכטן:
 אַ בידנע פֿורל פֿון נאָענטן שטעטל גאָליכאָווקע – אַ פּשוט בעל־עגלהש פֿורל מיט אַ דרײַצן־יאָריק ייִנגל – אַ שמײַסערל און מיט אַ יונגער רײַך געפּעלצטער פֿרוי, וואָס האַלט אַ צוויי־יאָריק שלאָפֿנדיק קינד אויפֿן שויס און איז גלײַך אין אַלץ זיך מודה.
 מע פֿרעגט זי:
 – צו דער גרענעץ?
 זי ענטפֿערט זייער שטיל. זי שאָקלט קוים מיט די ליפּן:
 – צו דער גרענעץ.
 אָקאָרשט נאָך דעם הייבט זיך אויף איר קאָפּ און טוט אַ קוק אויף די רײַטער מיט די אויגן – מאָדנע אויגן, גלײַך יעדער אויג האָט טיף אין זיך נאָך אַ פֿרוי, און בײַ יעדער פֿרוי הענגט דאָרט אַ צלמל אויף דער ברוסט.
 זי איז אַ קריסטלעכע…
 זי זיפֿצט:
 – ניין. טײַערינקע, – זאָגט זי, – קיין שלעכטס וועט איר מיר ניט טאָן… איך ווייס: קיין קאַמינאָ־באַלקע וועט איר מיך ניט פֿירן. איך קאָן אַזעלכע, ווי איר, איך האָב זיי ליב…
***
אויף מאָרגן נאָך אַ שפּעטן שלאָף אויפֿן טאָג איז מען געווען בייז, ווי נאָך אַ בשותּפֿותדיקער עבֿירה.
 מ׳האָט געלופֿטערט די פֿאַרטשאַדעטע נשמות אין קאַמינאָ־באַלקער פֿאַרשנייטן הויף – זיך געלופֿטערט פֿון דעם שפּיצל, וואָס מ׳האָט בײַ נאַכט אָפּגעטאָן דעם נײַעם קראַנקן נאַטשאַלניק – אים אויף צו להכעיס האָט מען די פֿרוי ניט פֿאַרהאַלטן. מ׳האָט זיך נאָר אַ גאַנצע נאַכט געדרייט אַרום איר אין וואַלד – איר נאָכגעריטן, ווי אַ קליינע טיטשקע הינט נאָך אַ צויג, און זי אומגעקערט פֿון גרענעץ, זי אָפּגעלאָזט צוריק אין נאָענטן שטעטל אַרײַן.
 איצט איז מען אַלע דרײַ געווען ניט מער, ווי אַ חלום, וואָס געדענקט זיך פֿון בײַ נאַכט, ווי דער פֿרויס אויגן – אויגן מיט צלמלעך אין די שוואַרצאַפּל – זיי קוקן מיט בעטלערישן חן און גיבן אַרויס יצר־הרעדיקע וועקסלען. זאָגן צו אַל דאָס גוטס.
 – אָט באַלד, טײַערינקע…
 – אָט באַלד…
 זי האָט זיי דאָרט גענאַרט אַ גאַנצע נאַכט… און סוף־כּל־סוף האָט זי זיי דאָרט אַלע אָפּגעשווינדלט און מיט גרויען טאָגליכט זיך אַרויסגענאַרט מיט גאָרנישט פֿון זייערע הענט.
 איצט האָט זי דעריבער נאָך אַלץ בײַ אַלע דרײַ פֿאַרפֿולט דעם זכּרון. מ׳האָט געדענקט די צוויי גרויסע שווערע קערב, וואָס זי האָט מיט זיך געפֿירט, מ׳האָט געדענקט דאָס פֿײַנע נקבֿה־לײַב, וואָס האָט זיך באַהאַלטן אינעם רײַכן פּעלץ – געדענקט מיט קלעמעניש, מיט חרטה און געהאַט פֿאַרדראָס:
 – אָט אַ שטיק זכרטע!
 – אָט ווען זי וועט זיך פּאַקן נאָך אַ מאָל… רראַם טעריבאָם.