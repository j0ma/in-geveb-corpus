פֿון דעמאָלט אָן איז שױן צילקע געבליבן אין װאַלד. דער אַלטער איסר האָט צוגענומען פֿאַר איר אַ לערער און שטאַרק אַכטונג געגעבן, אַז זי זאָל צו פֿיל נישט אַרומלױפֿן מיט די קינדער פֿון שאָסײ־װעכטער.
און דער שאָסײ־װעכטער, איװאַן, מיט אַ גרױסער בלאָנדער באָרד, פֿלעגט אָפֿט צוקומען צום גרױסן הױז, װאָס איז געשטאַנען בײַם שמאָלן טײַכל אין װאַלד. ער פֿלעגט רעדן מיט דער אַלטער ניכען און מיט איסרן בעת צילקע איז צוריקגעקומען פֿון גראָדנע, און קײנער האָט נישט פֿאַרשטאַנען פֿאַר װאָס זי איז פֿון דאָרטן אַנטלאָפֿן, האָט ער, איװאַן, אױך אַרױסגעזאָגט זײַן מײנונג:
— דער װאַלד האָט זי גערופֿן. אַזאַ װעװריק, װי אײַער טאָכטער, װעט זיך אין שטאָט נישט אױפֿהאַלטן. זי האָט געבענקט, זי װאָלט דאָרט פֿון בענקשאַפֿט געשטאָרבן... יאָ, יאָ... די סאָסנעס און דאָס טײַכל איז בײַ איר אין דער נשמה אַרײַן.
דערבײַ איז צילקע פֿאַרבײַגעגאַנגען, האָט ער בײַ איר אַ פֿרעג געטאָן?
— צילקע, דו װילסט אין שטאָט? דאָרט איז אַזױ ליכטיק, רוישיק...
צילקע איז בלײך געװאָרן און אַנטלאָפֿן אַן אױפֿגערעגטע אונטער די בײמער ערגעץ.
און דער אַלטער איסר האָט זיך געבײזערט אױף איװאַנען, פֿאַר װאָס ער האָט די שטאָט דערמאָנט.
צילקע איז געװאַקסן, װי אַ יונגע סאָסנע. זי האָט געלערנט און כּמעט אַלץ פֿאַרגעסן, װאָס זי האָט געלערנט...
דאָך פֿון די אַלע ביכלעך־מעשׂיות און פֿון אַלץ, װאָס דער לערע פֿלעגט איר דערצײלן, איז עפּעס געבליבן אין איר נשמה און נישט אײן מאָל פֿלעגט טרעפֿן, אַז בלאָנדזשענדיק אין װאַלד פֿלעגט זי בלײַבן שטײן, אױפֿעפֿענען אַ פּאָר אױגן און זיך פֿאַרטראַכטן...
פֿון דער גרױסער װעלט.
פֿון אַלע מענטשן.
פֿון טױט...
און קײנער פֿלעגט קײן ענטפֿער אױף די געדאַנקען נישט געבן. דער װאַלד איז געשטאַנען אַנטקעגן די אױגן מיט טױזנטער שװײַגנדיקע בײמער און בלינד געקוקט אױף דעם באָרװעסן מײדעלע, אױף צילקען, בײַ װעמען די אַקסלען זענען רונדער געװאָרן איבערן זומער.
פֿלעגט צילקען אין אַזאַ רגע דערעסן איר אײגן שװײַגן און דעם װאַלדס שװײַגן. עפֿנט זי אױף איר מױל און נעמט שרײַען, זינגען אין װאַלד. זי הערט דעם עכאָ פֿון איר קול, װיל זי נישט, אַז עפּעס זאָל זי איבערשרײַען. שרײַט זי נאָך העכער און פֿלינקער. גײט עס אַװעק אַ לאַנג, אַ פֿרײלעך שפּיל אין װאַלד.
אַ מײדל, װאָס װאַקסט דאָ אײנזאַם צװישן די בײמער, שפּילט זיך מיטן װידערקול.
און דאָס װידערקול, װאָס לעבט דאָ אײנזאַם אױף די שפּיצן פֿון די בײמער און צװישן די לײדיקע שאָטנס אונטער די בײמער, דאָס װידערקול שפּילט זיך מיט צילקען, אין דעם דאָזיקן שפּיל רײַסט זיך אױך אַרײַן אַ קװיטש פֿון אַ צעשראָקענעם װעװריק, פֿון אַן אומבאַקאַנטן פֿױגל...
װאַלד לעבט און שװײַגט. צילקע לעבט און זינגט און אַ מאָל װערט זי אומעטיק, װי אַלץ, װאָס לעבט אונטער דער זון.
װערט דאָך אַ מאָל דער הימל אַזױ גראָ פֿאַרטרױערט. זיצט דאָך אױפֿן שאָסײ, אױף די טעלעגראַף־דראָטן אַ קראָ און טרױערט, און די אַלע בײמער פֿון װאַלד ציִען זיך אָפֿט אױס לענגער, װי זײ זענען און טרױערן, טרױערן.
פֿאַר װאָס זאָל זיך נישט פֿאַרטרױערן אַזאַ צילקע, װעלכע האָט קײן מאָל נישט געזען איר יונג־פֿאַרשטאָרבענע מאַמע און בײַ װעלכער דער טאַטע איז אַזאַ שװײַגנדיקער.
אין אַזעלכע טעג לױפֿט זי קיין מסטיבאָװע, אָדער אין דעם פֿאָלװאַרק פּרודנע, טומלט זיך אַ ביסל צװישן די מענטשן און קומט צוריק מיט נײַע געזאַנגען, װעלכע װעבן דאָ זיך אױס אין די גרינע שאָטנס.
אין די שװײַגנדיקע נעכט.
פֿרילינג און זומער פֿלעגט זײער גיך אַריבערלױפֿן, נאָר שפּעטער אין הערבסט, װען די טיר פֿלעגט מען צומאַכן און אין גרױסן שטומען װאַלד בלײַבן בלױז די דרײַ מענטשן: איסר, ניכע און צילקע...
און אַרום כאַפּט זיך אַרײַן אַ װינט. װי אַ בײזער װאָלף צעיאָמערט ער זיך און שרעקט. אַלע דרײַ פֿלעגן מיט אַ מאָל שװײַגנדיקער װערן. די צװײ אַלטע האָבן אַװדאי אין אַזעלכע רגעס געטראַכט פֿון זײער פֿאַרגאַנגענהײט, פֿון אומעטיקע און געמיטלעכע טעג. אָבער די קלײנע צילקע — פֿון װאָס האָט זי געטראַכט? װאָס האָט זי גענומען פֿון דעם הערבסטװינטל? דערמאָנען זיך, האָט זי נישט געהאַט װאָס און טראַכטן פֿון דער צוקונפֿט, גלױבן אין עפּעס, װאַרטן אױף װעמען...
אפֿשר אױף דעם נײַעם זומער, מען זאָל װידער קאָנען אַרומלױפֿן באָרװעס און האַלב נאַקעט, שפּרינגען אין פֿלאַכן טײַכל און שפּריצן מיט די פֿיס די זילבערנע קאַלטקײט, װאָס טראָגט זיך צװישן די שאָטנס פֿון די סאָסנעס.
— מומע, פֿאַר װאָס איז נישט אײביק זומער? װוּ זענען אַהינגעקומען די אַלע זינגערס פֿון װאַלד? פֿאַר װאָס איז דאָס טײַכל אַזױ עלנט געװאָרן?
אָט אַזעלכע פֿראַגן פֿלעגט פֿון איר הערן די מומע ניכע אין די הערבסטטעג.
און אַז אין דעם װאַרעמען װאַלדהױז פֿלעגט זיך אָנקלײַבן צו פֿיל אומעט און לאַנגװײַליקײט, דאַן פֿאָרט איסר אַװעק אין שטאָט אַרײַן „מאַכן חשבונות“ מיט די לוריעס און די מומע ניכע פֿלעגט צירעװען זאָקן.
שפּעטער איז אױך צוגעקומען דער לערער.
ער האָט געהאַט לאַנגע האָר און האָט נאָר גערעדט פֿון פּעטערבורג, פֿון אוניװערסיטעט. צילקע האָט אים נישט פֿאַרשטאַנען. נאָר יענער האָט נישט געהאַט פֿאַר װעמען צו רעדן, פֿלעגט ער פֿאַר איר אַלץ אױסדערצײלן.
— װען איך װעל זײַן אַ סטודענט, — האָט ער אַ מאָל צו איר געזאָגט.
— װעט װאָס זײַן?
— װעל איך דיך צונעמען אין פּעטערבורג און איך װעל דיך מאַכן פֿאַר אַ מענטש.
— און װאָס בין איך איצט? — האָט צילקע געפֿרעגט.
— אַ קאָזקע! — האָט דער לערער געענטפֿערט.
צילקען איז פֿון דעם ענטפֿער געװאָרן פֿרײלעך און זי האָט גענומען מעקען, װי אַ קאָזע און שפּרינגען און לאַכן.
די מומע האָט זיך אָפּגעריסן פֿון איר אָרט מיט דער זאָק אין האַנט און גענומען שטראָפֿן צילקען:
— צילקע, דו שעמסט זיך נישט פֿאַרן לערער?
און צילקע האָט פֿײַנט געהאַט שטראָפֿרײד, איר פֿלעגט זיך אױסדוכטן אין אַזעלכע מינוטן, אַז זי האָט שטאַרק געזינדיקט, פֿלעגט זי זיך פֿאַררוקן אין אַ װינקל און שװײַגן. די פּאָר העלע אײגעלעך פֿלעגן אַרומשװעבן איבערן גרױסן װאַרעמען חדר. אָנגעשראָקענע און בײזע, װי בײַ אַ געפֿאַנגענער חיה.
און אַז אַלץ פֿלעגט איר דערעסן, פֿלעגט זי זיך אַרױסגנבֿענען פֿון שטוב, אײַנװיקלען זיך אין ניכעס פֿאַטשײלע און אַװעק צום שאָסײ־װעכטער. דאָרט זענען דרײַ קינדער: צװײ שקצימלעך און אײן שיקסעלע. אַלע דרײַ מיט װײַסע האָר אױף די קעפּלעך. אױף די װענט זענען געהאַנגען איקאָנעס און הײליקע בילדער און אין שטוב האָט שטענדיק זיך געשפּירט אַ ריח פֿון קרױט און נאָך עפּעס זױערקײטן.
מיט די דאָזיקע דרײַ קינדער פֿלעגט זיך צילקע שפּילן שעהען. בײַ דעם װעכטער אין שטוב האָט מען זי זײער ליב געהאַט.
די װעכטערקע פֿלעגט אָפּקאָכן אַ גרױסן טאָפּ קאַרטאָפֿל און די קינדער מיט צילקען פֿלעגן זיך אַרומזעצן מיט גרױסע הילצערנע לעפֿל און עסן מיט אַ געזונטן אַפּעטיט.
מיט אַ מאָל עפֿנט זיך די טיר און איסר רוקט אַרײַן זײַן קאָפּ.
צילקע בלײַבט זיצן מיט דערשראָקענע אױגן, דער לעפֿל מיט די קאַרטאָפֿל בלײַבט בײַ איר אין האַנט, װי פֿאַרגליװערט.
דער טאַטע נעמט זי שװײַגנדיק פֿאַר דער האַנט און פֿירט אַװעק אַהיים. קײן אײן װאָרט רעדט ער נישט, נאָר צילקע פֿילט זײַן כּעס און װידער זיצט זי אין אַ װינקל און הערט זיך אײַן, װי דער װינט רױשט. אירע אײגעלעך בליצן, װי צװײ בײזע פֿײַערלעך.
דער טאַטע שװײַגט.
די מומע ניכע שװײַגט און צירעװעט אַ זאָק. אירע ליפּן מורמלען עפּעס. זי רעדט צו גאָט, מיט גאָט.
און דער לערער זיצט און גריבלט זיך אין ביכער, ער האָט מיט זיך מער געלערנט, װי מיט צילקען.
דערנאָך קומט דאָס ערשטע פֿרעסטל, דער ערשטער שנײ פֿאַלט אַרױס. אין װאַלד דערהערט זיך אַ שאָס: די אַרומיקע פּריצים גײען אױף יאַגד.
אַ מאָל פֿלעגן אַזעלכע יעגערס פֿאַרבלאָנדזשען צו זײ אין שטוב זיך אָנװאַרעמען און אױסטרינקען אַ גלעזל טײ.
דאָס זענען געװען הױכע געזונטע מענער מיט פּעלצלעך, מיט הינט און מיט ביקסן.
אַ סך מאָל פֿלעגן זײ קומען מיט אַ פֿאַרבלוטיקטן טױטן האָז אַריבערגעװאָרפֿן איבער דער פּלײצע. אירע נאָזלעכער פֿלעגן נעמען ציטערן, פּונקט װי זי װאָלט עפּעס אַ פֿרײַנדשאַפֿט, אַ קרובֿהשאַפֿט דערפֿילט אין די יעגערס.
און מיט די קינדער פֿון שאָסײ־װעכטער פֿלעגט זי דערנאָך דאָס געשעעניש אַרומרעדן.
— דער האָז איז געװען אַזאַ פֿרישער, מיט אַזאַ רױט בלוט און די הינט האָבן אים כּסדר באַשמעקט, אַ שאָד דעם האָז. 
פֿלעגט זי אַרױסקוקן לאַנג פֿון פֿענצטער און טראַכטן צי דער האָז האָט נישט געהאַט אַ שװעסטערל, צי אַ ברודערל, װעלכע בענקען איצט נאָך אים.
און זי אַלײן האָט געבענקט און שטײַף צונױפֿגעדריקט אירע יונגע פֿױסטעלעך.
דערנאָך פֿלעגן זיך אָנהײבן די װײַסע װינטערטעג און יעדן טאָג פֿלעגן די בײמער אַנדערע משונהדיקע געשטאַלטן פֿון פֿראָסטשטױב באַקומען. מאָדנע װײַסע געשטאַלטן.
איבער נאַכט פֿלעגט צילקע דעם װאַלד נישט דערקענען. די בײמער האָבן זיך אַלע אין װײַסן אָנגעפּעלצט, װי אַ װײַסע מחנה װאַנדערער: װוּ קלײַבן זײ זיך אַװעקצוגײן? דאָ איז די װעלט פֿאַרפֿרױרן און װײַס, אָבער װײַט־װײַט ביז פּרודנע, ביז מסטיבאָװע, ביז גראָדנע — אומעטום איז דאָך די װעלט איצט פֿאַרפֿרױרן און װײַס.
שטײט זי אַזױ און טראַכט. פּלוצלונג פֿאַלט פֿון אַ בױם אַראָפּ אַ הױפֿן װײַסקײט און צילקע כאַפּט זיך אױף פֿון אירע חלומות.
און זי נעמט לױפֿן צום שאָסײ־װעכטערס הײַזל.
דאָרט איז אינעװײניק װאַרעם, זי פּעלצט אױף גיך אָן די װײַסהאָריקע יאַטלעך און שלעפּט זײ אַרױס אין װאַלד אַרײַן.
קריכן זײ אַרום אױף די אַלטע סכך־נאָדלען און אױף די װײַסע אינדזעלעך שנײ.
װײניק װערטער האָבן זײ — די װאַלדקינדער, שפּילן זײ זיך מער מיט די הענטלעך, מיט די פֿיסלעך, נעמען זיך אױף צו פֿלײַסן שלאָגן, װי יונגע װעלפֿעלעך.
מיט אַ מאָל לױפֿן אָן עטלעכע גרױסע יאַגדהינט. זײ לױפֿן גלײַך אױף די קינדער. די צעשראָקענע נעמען אַנטלױפֿן און יאָמערן.
אָבער די הינט זענען גאָרנישט אױסן, זײ באַשמעקן די קינדער און לױפֿן, פֿאַרשװינדן װײַטער. נאָר פֿון שאָסײ־װעכטערס הױז איז מען שױן אַרױסגעלאָפֿן. דער װעכטער איװאַן, זײַן װײַב מיט נאָך פֿרעמדע פּױערים. זײ לױפֿן צו צו די קינדער, באַרויִקן זײ און אױף צילקען פֿאַלן זײ אָן. װאָס זי, אַזאַ גרױסע און צעלאָזענע, האָט אַרױסגעשלעפּט די קינדער אין אַזאַ קעלט.
זײ זידלען צילקען און בײזערן זיך אױף איר.
טראָגט זי זיך שױן אָפּ פֿון דאַנעט.
אַלײן, אַ פֿאַרלאָזענע, אײַנגעװיקלט אין דער מומעס נײַעם שאַל. עס װילט זיך איר צוריק אין שטוב נישט אַרײַן, עס װילט זיך נישט צום לערער, צו ניכען מיט די זאָקן.
קריכט זי אַזױ אַרום אין װאַלד, מאַכט שנײעלעך און שרײַט פֿון צײַט צו צײַט.
אַ פֿאַרפֿרױרן עכאָ ענטפֿערט אָפּ. „נישט אַזױ, װי זומער“ — טראַכט צילקע. און פֿאַר כּעס רײַסט זי אָפּ אַ צװײַגל פֿון אַ בױם. װען די בײמער װאָלטן זיך לאָזן, װאָלט זי זײ גוט אָנגעשלאָגן: פֿאַר װאָס שװײַגן זײ אַלע?
זי בלאָנדזשעט אַזױ לאַנג, װײַט.
פּלוצלונג פֿאָרט אָן אַ פֿור און זי דערזעט דעם טאַטן:
„שױן געקומען פֿון גראָדנע“. דער טאַטע דערזעט זי און פֿרעגט:
— װאָס בלאָנדזשעסטו דאָ? — און נעמט זי אַרױף צו זיך.
— גאָרנישט, — ענטפֿערט צילקע.
— װאָס גאָרנישט? — בײזערט זיך איסר.
מיט אַ מאָל באַטראַכט ער זיך, אַז דאָס „קינד“ לעבט דאָ אַזױ אײנזאַם.
— װאָלטסט אפֿשר איצטער װעלן פֿאָרן קײן גראָדנע! דאָרט איז פֿרײלעך, דאָרט זענען דאָ אַ סך מענטשן.
צילקע שאָקלט מיטן קאָפּ: „נײן“.
דערהערט זי „שטאָט“ — דערשרעקט זי זיך און זי באַקומט אַזאַ רחמנות אױף דער מומע ניכען און אױף דעם גאַנצן װאַלד.
װי װעט דאָ אַלץ אָן איר זײַן? זי װעט אַװעקפֿאָרן און עפּעס אַ גרױס שטיק עלנט װעט דאָ בלײַבן אַרום יעדן בױם, אַרום יעדן בױם װעט שװעבן דער װינט און װײנען.
אַזױ טראַכט זי, צילקע, ביז די פֿור קומט צו פֿאָרן און בלײַבט שטײן בײַם שװעל.
די טיר עפֿנט זיך. די מומע ניכע רוקט אַרױס דעם קאָפּ און אַ שטראָם װאַרעמע פּאַרע כאַפּט זיך אַרױס.
די טיר פֿאַרמאַכט זיך.
אַ שװײַגנדיק מאָנאָטאָן לעבן גײט אינעװײניק.
פֿון קױמען ציט אַ רױך און בלױט זיך צװישן די גרין־װײַסע צװײַגן פֿון די סאָסנעס. די איבעריקע צװײ הײַזער שטײען אין װאַלד פֿאַרלאָזן און פֿאַרפֿרױרן.
דער װינטער לעבט זיך אײַן אין װאַלד, באַרויִקט זיך. דער פֿראָסט פֿילט זיך זיכער, װי ער װאָלט דאָ אױף אײביק אַראָפּגעקומען.
אפֿשר דאָרט, הינטער די װעלדער, אױף די פֿרײַע פֿעלדער, אָטעמט נאָך דער װינט און הײבט אױף דינע שנײשאַלן און זײמט מיט זײ אַרום די גראָבנס, די נישט־צעאַקערטע בײטן. לאָזט ער נישט, דער װינט, אײַנליגן דעם אומשולדיקן שנײ און שפּילט זיך מיט אים בעת דאָ אין װאַלד שלאָפֿט אַלץ מיטן אמתן װינטערשלאָף.
אַלץ שלאָפֿט מיט אַזאַ װײַסער רויִקײט. די אָנגעזײפֿטע שפּיצן פֿון די סאָסנעס, די קופּערנע שמאָלע בײַכער פֿון די בײמער שװײַגן װי אָנגעלאָדענע האַרמאַטן.
עטלעכע קאָלירטע װינטער־פֿײגעלעך יאָגן זיך נאָך און זײ זינגען זיך צו יעדן פֿלי זײערן. אױך אין פֿראָסט ליבט מען זיך אױף גאָטס װעלט.
נאָר אָט שפּרינגט אַרױס פֿון ערגעץ אַ צעשראָקענער האָז, שטעלט ער אָן די לאַנגע אױערן, האָרכט די קלאַנגען און נישט־קלאַנגען פֿון װאַלד הײבט אױף אײן באַשנײט פֿיסל און באַלעקט זיך מיט דעם פֿאַרגליװערטן שנײפֿראָסט פֿון װאַלד...
װער װעט אים דאָ באַלײדיקן אין אַזאַ שטילער װעלט פֿון שנײ און גרינעם סכך?
כאָטש װײַט־װײַט הערט זיך אַ פֿאַרלױרענער עכאָ פֿון אַ שאָס.
דער האָז פֿאַרשװינדט.
דער װאַלד פּלאָנטערט פֿאַרכּישופֿט אױס די צװײַגן, אַנדער ציִען זיך גלײַך צום הימל, װי זילבערנע פֿאַקלען. די אַנדערע זעען אױס, װי צעבראָכענע קאַנדעלאַברעס און נאָך אַ ביסל װײַטער... גיב אַ קוק! צונױפֿגעקורטשעטע הענט פֿון גיבורים, — דער פֿראָסט האָט זײ באַזיגט.
נאָר אונטער די אַלע בילדער, אונטערן פֿראָסט און גליװער רוט און קוקט אַרױס גאָטס אױג — די גרינקײט און זאָגט אָן דעם גלױביקן מענטשן, אַז עס װעט װידער זײַן פֿרילינג, אַז דער פֿרילינג, װאָס װעט קומען װעט זײַן דער שענסטער און דער בעסטער. אַלע מענטשן װעלן זיך פֿאַרליבן אין אַזאַ פֿרילינג. די סכך־נאָדלען װינקען און שמײכלען...
עס װעט זײַן פֿרילינג, עס װעט זײַן.
אַפֿילו אין דער פֿאַרפֿרױרענער לופֿט שװעבט פּלוצלונג אַ שטראָם, אַ ריח, װאָס דערמאָנט זומער און שמעקנדיקן פֿאַרנאַכט.
איצטער שװײַגט נאָך דערװײַל דער װאַלד. פֿון ערגעץ איז אַ הײַפֿל שנײ אַראָפּגעפֿאַלן און אַזאַ שאָרך האָט אױך אַן עכאָ אין װאַלד.
דרײַ פֿאַרשנײטע הײַזער שטײען דאָ און אַ ביסל װײַטער — אַ שטאַל. פֿון אײן הױז גײט אַ רױך און אונטער אים זענען אָנגעפֿלױגן אַ גאַנצע מחנה קראָען. זײער שװאַרצקײט גלאַנצט אין דער אַרומיקער װײַסקײט. זײ שרײַען נישט, זײ זוכן עפּעס צו עסן.
לאַנג געדױערט און קײן טיר עפֿנט זיך נישט. שפּעטער, נאָך אַ האַלבן טאָג, װען שטיקער קאַלטע זון נעמען אַרום מיט פֿאַרגליװערטע אָרעמס אַ גאַנצע רײ בײמער, שפּעטער עפֿנט זיך פּלוצלונג אַ טיר און עס גײט אַרױס פֿון דאָרטן אַן אָנגעפּעלצטע פֿרױ אין שטיװל, מיט אַ טוך אַרומגעװיקלט דעם קאָפּ.
דאָס איז צילקע.
שפּרײַזט קײן מסטיבאָװע...
און אין מסטיבאָװע פֿליקט מען אַ גאַנצן װינטער פֿעדערן. צילקע האָט דאָרט עטלעכע באַקאַנטע הײַזער, װוּ זי קומט אַרײַן.
און אומעטום זינגט מען און מען פֿליקט פֿעדערן. גלײַך נאָך סוכּות הײבט זיך דאָס אָן, ביז פּסח.
אַלע װײַבער, אַלע קינדער זענען טאָג און נאַכט אײַנגעפֿעדערט. צילקען דאַכט זיך, אַז זײ מאַכן דאָס דעם גאַנצן שנײ מיט זײערע פֿעדערן, דעם שנײ, װאָס פֿאַרדעקט זײער גאַנצן װאַלד מיטן טײַכל, מיטן שאָסײ.
מען פּרעגלט גענדז אין מסטיבאָװע און מען עסט גריבענעס. אױפֿן גאַס שטײט לאַנג דער פֿראָסט און אין די הײַזער איז אַזױ װאַרעם, װײַל קײן האָלץ פֿעלט נישט אין דער באַװאַלדיקטער געגנט.
פֿעדערט מען... מײדלעך און װײַבער, מען גײט אַרױס אַזױ אין גאַס אײַנקױפֿן, מען גײט צו גאַסט אײַנגעפֿעדערטע.
אין דער לופֿטן טראָגן זיך אין אײנעם מיטן שנײ װײַסע אומשולדיקע פּוכעלעך, װײַסער און לײַכטער, װי דער שנײ אַלײן.
פֿון די הײַזלעך שלאָגט אַרױס אַ װאַרעמע פּאַרע און די קוימענס שיקן בלאָע זיגזאַגן צום הימל.
רויִק און װאַרעם גײט דאָס לעבן אין מסטיבאָװע.
צילקע קומט אַהין. זי אַנטלױפֿט פֿון זײער עלנטן װאַלד. גאַנצע טעג איז זי אַלײן מיט דער מומע ניכע. יענע בײזערט זיך, װי אַן אַלטע קראָ. דערנאָך נעמען זײ בײדע שװײַגן. טעג, לאַנגע טעג נאָך אַנאַנד שװײַגן זײ, רעדן קײן װאָרט נישט אױס.
די יונגע צילקע איז אין כּעס אױף דער אַלטער ניכע, װײַל זי איז אַלט און בײז.
די אַלטע ניכע איז אין כּעס אױף דער יונגער צילקע, װײַל יענע איז יונג און װילד.
און פֿון דעם שװײַגן קומט אַרױס דאָס, װאָס צילקע ציט אַרױף אױף זיך די גרױסע שטיװל, פּעלצט זיך אײַן און װיקלט זיך אַרום מיט אַ טוך.
זי אַנטלױפֿט קײן מסטיבאָװע.
אַ גאַנצן טאָג זיצט זי דאָרטן בײַ באַראַשן דעם סטאַראָסטע, װעלכער גיט אַלעמען אַרױס פּעסער.
דער באַראַש האָט אַ יונגן זון, פֿרױקע, טראָגט ער גלאַנציקע שטיװעלעך און שטענדיק זינגט ער און שטענדיק שפּאַסט ער.
דאָרטן זיצט צילקע גאַנצענע טעג מיט פֿרױקעס שװעסטער, זי פֿליקט אױך פֿעדערן און זינגט דערבײַ מאָדנע לידלעך:
װאָס זאָגט זי װעלט?װאָס זאָגט זי װעלט?אַז פֿרױען ליבן געלט...
זי זינגט און פֿאַרשטײט ניט, װאָס זי זינגט, נאָר דאָ מיט די מענטשן איז אַזױ גוט אַזױ װאַרעם...
מען באַקט אָפּ קאַרטאָפֿל און מען דערקװיקט זיך מיט זײ.
די מאַנסבילן גײען אַװעק אין בית־המדרש. עס בלײַבן די װײַבער, פֿאַרנאַכטצײַט. מען צינדט אָן פֿײַער, מען זינגט לאַנג, לאַנג, ביז מיד װערן און דאָס זעקל מיט די פֿעדערן װערט נישט קלענער. און עס װעט, דאַכט זיך, קײן מאָל שױן קלענער נישט װערן. נאָר קײנעם אַרט נישט, קײנעם טוט עס נישט באַנג. פֿאַראַן אױך בײַ די באַראַשעס אַ זײדע, צי אַן עלטער־זײדע. צילקע האָט נישט גענױ געװוּסט. גערופֿן האָט מען אים „ניקאָלײַעװסקער“, אַ ברײטע װײַסע באָרד האָט ער געהאַט און גערעדט האָט ער מיטן „ר“. אָפּגעזאָגט צװײ װערטער און געלאַכט, געזאָגט אַ װאָרט און געלאַכט.
בעת ער פֿלעגט לאַכן, פֿלעגט שטענדיק אױסדוכטן, אַז עס דונערט.
קײנער האָט נישט פֿאַרשטאַנען, װאָס דער אַלטער רעדט, נאָר עס איז געװען אָנגענעם אין זײַן געזעלשאַפֿט. ער האָט מיט זײַן אַלטקײט געטרײסט די מענטשן.
עס האָט זיך געטראַכט דערבײַ:
װי לאַנג אַ מענטש קאָן לעבן, האָ־האָ!
ער פֿלעגט זיצן פֿון װײַטן אין אַ װינקל, נאָר די פֿעדערלעך, די פּוכיקע פּינטעלעך האָבן אים נישט אױסגעמיטן. ער פֿלעגט נאָך װײַסער װערן.
— דער זײדע איז שוין אין גאַנצן װײַס, — פֿלעגן לאַכן די קינדער.
— עס װעט זיך אים חלומען װײכע פּערענעס.
— מיט הונדערט יאָר צוריק איז ער געװען ייִנגער.
— נישט אַלע װעלן צו זײַנע יאָרן דערלעבן, — דאָס פֿלעגט זאָגן אײנע פֿון די עלטערע פֿרױען און די שפּאַסן פֿלעגן גלײַך אױפֿהערן.
אַ סך מאָל בלײַבט דאָרט צילקע נעכטיקן און די מײדלעך, פֿרױקעס שװעסטערס, דערצײלן מאָדנע מעשׂיות: פֿון ליבע, פֿון פֿאַרליבענישן, פֿון אײפֿערזוכט.
צילקע פֿאַרשטײט זײער װײניק פֿון זײערע רײד, נאָר זי האָט נישט ליב צו פֿרעגן. זי מוז אַלץ דערגײן מיט איר אײגענעם שׂכל אַלײן, אַלײן דאַרף זי אַלץ דערגײן.
דער באַראַש האָט אַן אײגן פֿערד מיט אַ שליטן. שפּאַנט פֿרױקע אײַן אַ מאָל דאָס פֿערדל און מען לאָזט זיך איבערן שנײ און מען שרײַט, אַזױ װי די דאָרפֿישע שקצים מיט די שיקסעס.
עפּעס אַזױ פֿיל מײדלעך פּאַקט ער אַרײַן, דער פֿרױקע, אין שליטן און ער אײנער, אַ יונג לוסטיק בחורל האַלט די לײצעס און שמײַסט דאָס פֿערד.
און צילקע האָט באַמערקט אַ מאָדנע זאַך: אַ סך מאָל לאָזט ער אָפּ די לײצעס און כאַפּט זיך צו צו אַ שכנטע, װאָס טוליעט זיך אין שליטן און ער נעמט זי קושן; די איבעריקע מײדלעך מאַכן זיך נישט זעענדיק. זי, צילקע, פֿאַרדרײט אױך דעם קאָפּ און זי װערט עפּעס בײז אױף פֿרױקען און אױף דעם מײדל, װאָס ער קושט און אין דער זעלבער צײַט נעמט בײַ איר דאָס בלוט זידן פֿון אַן אומפֿאַרשטענדלעכער אױפֿרעגונג.
זי װיל שױן גיכער אַהײם, בעט זי פֿרױקען, ער זאָל אַ קירעװע טאָן צו זײ אין װאַלד.
פֿרױקע פֿאָלגט, ער פֿירט זי אָפּ אַהײם.
קריכט זי אַרױס פֿון שליטן מיט אַזעלכע שװערע פֿיס, מיט אַ בײזקײט אױף װעמען.
דער שליטן איז שױן אַװעקגעפֿאָרן צוריק קײן מסטיבאָװע. זי הערט נאָך לאַנג דעם עכאָ פֿון די געשרייען.
כאַ, כאַ, כאַ! דער װאַלד מיט.
און זי שטײט און גלאָצט מיט די אױגן אױף די דרײַ פֿאַרשנײטע הײַזער, פֿון װעלכע אײנס איז בלױז באַװאָרנט און אָנגעװאַרעמט.
זי שטײט און הערט זיך צו צום װאַלדס שװײַגן.
לאַנגזאַם קומט זי צו זיך. זי דערמאָנט זיך איצט מסטיבאָװע מיט די פֿעדערן, מיט די מײדלעך, װאָס פֿרױקע קושט און אַלץ זעט אױס אַזױ װײַט, אַזױ װײַט.
פּלוצלונג װאַקסט פֿאַר איר אױס די מומע ניכע.
— פֿאַר װאָס גײסטו נישט אין שטוב אַרײַן, איך האָב דערהערט, װי דו ביסט צוגעפֿאָרן. פֿאַר װאָס גײסטו נישט אַרײַן...
עס געדױערט עטלעכע סעקונדן ביז זי פֿאַרשטײט די מומע, ביז זי נעמט שטעלן טריט.
פּונקט, װי זי װאָלט באמת פֿרעמד געװען מיט די מענטשן.
מיט אַלעמען, מיט דער גאַנצער װעלט.
און אין שטוב, װען זײ גײען אַרײַן האָט די מומע פּרעטענזיעס צו צילקען.
— װאָס האָסטו מיטגעבראַכט אַזױ פֿיל פֿעדערן? צו װאָס צילקע רירט זיך נישט צו װערט עס באַלד פֿאַרפֿעדערט.
— מומע, בײזער זיך נישט.— בעט זיך צילקע.
און די מומע ניכע דערמאָנט זיך, אַז דאָס „קינד“ איז אַן עלנטע יתומה, קריגט זי אױף איר אַזױ פֿיל גוטן רחמנות.
װאָס זי זאָל נישט בעטן די צילקע...
נאָר יענע בעט גאָרנישט, זי לײגט זיך שװײַגנדיק שלאָפֿן און אין שטוב װערט אַזױ שטיל, אַזױ שטיל און אײנזאַם...
חלומט זיך איר מסטיבאָװע, פֿרױקע מיט די מײדלעך, װעלכע ער קושט; חלומען זיך איר אַ סך קלײנע װײַסע גענדזלעך, זײ פֿליִען און װאָס העכער זײ פֿליִען אַלץ מער פּוך שיט זיך אױף דער ערד, אױף אַלע בײמער, אױף אַלע הײַזלעך.
װען װעט זיך דאָס ענדיקן די לאַנגע־אײביקע װײַסקײט פֿון דער װעלט?
ביז זי עפֿנט באַגינען די אױגן. טונקל אין שטוב, די מומע ניכע זאָגט שױן תּהילים. פֿון איר ניגון װערט אַזױ אומעטיק.
גיט זיך צילקע מיט קאַפּריז װידער אַ װאָרף אונטער דער פּערענע און שלאָפֿט אײַן אין אײן אױגנבליק.
װען זי כאַפּט זיך אױף צום צװײטן מאָל איז אין צימער שױן ליכטיק און אין דרױסן דער װאַלד...
װי אַ פֿאַרגליװערטער אָרקעסטער שטײט און װאַרט...
זאָל נאָר דער דיריזשאָר אַ װינק טאָן מיטן שטעקעלע.
דערװײַל, אָבער, אָטעמט דער פֿראָסט אָן אַן אָטעם און שנײ צו שנײעלע פּרעסט זיך פֿעסטער צונױף און קוקט מיט זײַן מיקראָסקאָפּיש בריליאַנטן אײגעלע אױף די איבעריקע שנײעלעך...
און אױף די אָפּגעדעקטע גרינע סכך־נאָדלען.
דערװײַל הערט זיך קײן אײן קלאַנג נישט. קײן שאָרך נישט.
די האַלב־פֿאַרשנײטע סכך־צװײַגן זעען אױס װי גרױסע אָדלער־פֿליגל. אַ סך, אַ סך אָדלער־פֿליגל אָנגעװאָרפֿן אײנס אױף דעם צװײטן, און פֿון אונטער די פֿליגל רוקן זיך אַרױס לאַפּקעס מיט זילבער, לאַפּקעס מיט זילבער.
עטלעכע קראָען פֿליִען נידעריק פֿאַרבײַ און זײערע פֿליגל זינגען קױם־קױם, װי דינע סטרונעס ציטערן דינע דורכזיכטיקע טענער.
און דאָס שװײַגן שװײַגט פֿאַר זיך אַלײן. די װײַסקײט װײַסלט זיך פֿאַר זיך אַלײן...
המשך קומט...