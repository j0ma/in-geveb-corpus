איך האָב געהאַט אַ קוזין, אַ זון פֿון מײַן מאַמעס שװעסטער לײטשע און איר צװײטן מאַן הערש־װאָלף — איציק האָט ער געהײסן, און ער האָט געהאַט אַלע מעלות. ער איז געװען גוט און שײן און קלוג און פֿעיִק צו אַלץ און געבילדעט, ער האָט שטודירט יוריספּרודענץ און איז געװאָרן זײער באַקאַנט אַלס אַדװאָקאַט און פֿאַרטײדיקער פֿון פּראָצעסן, װאָס די פּױלישע רעגירונג האָט פֿאַרפֿירט קעגן די אָנפֿירערס פֿון לינקע גרופּירונגען. איציק גוט־ראָזענבלאַט איז געװען אַן אױסגעצײכנטער רעדנער. נאָר איציק איז אױך געװען אַ פֿאַנטאַזיאָר און דאָ און דאָרט פֿלעגט ער אַרײַנװאַרפֿן אַ מעשׂה, װאָס האָט אין גאַנצן נישט געשטימט מיט דער װירקלעכקײט, אָבער ער פֿלעגט באַהױפּטן שטאָל און אײַזן, און ברענגען הונדערט און אײנס באַװײַזן, אַז עס איז דװקא אַזױ. און אַ דיאַלעקטיקער איז ער געװען אַן ערשטקלאַסיקער, געקענט מטהר זײַן אַ שרץ בק“ן מאָל ק“ן טעמים. איציק האָט אױך געשלונגען ביכער און איז געװען באַהאַװנט אין אַלע ליטעראַטורן פֿון דער װעלט. די גאַנצע משפּחה האָט איציקן ליב געהאַט, נאָר פֿלעגט זײַנע באַהױפּטונגען אױפֿנעמען רעזערװירט. זײַן לײַכטע באַציִונג צום אמת האָט אים סוף־כּל־סוף דערפֿירט צום פֿאַרלירן דאָס רעכט אױף אַדװאָקאַטישער פּראַקטיק און צום זוכן טרײסט אין כּוס מיט דעם ביטערן טראָפּן.
און אָט אין װין — מיטן אין ערשטן װעלטקריג, איציק שױן אַן אָפֿיציר. איציק איז געװען אַ יאָר עלטער פֿון מיר. איצט — אַ פֿאַרװוּנדעטער פֿון פֿראָנט. איך — אױף אַ קורצן אורלױב. מיר רעדן, רעדן, רעדן אָן אַ סוף. און איך — זוך אַ טרײסט אין דער צײַט פֿון ערשטן פֿעלקערמאָרד. אַ װעגעטאַריער בין איך שױן לאַנג געװען, אָבער דאָס אַלײן גיט נישט קײן נשמה־טרײסט. און אױך דער אַלטער און נײַער טעסטאַמענט און דער קאָראַן און די ביכער מיט דער בודיסטישער תּורה — מיט װעלכע איך האָב מיך דעמאָלט אַרומגעטראָגן — קנאַפּע טרײסט. און איך בעט איציקן: דו ביסט דאָך באַהאַװנט אין אַלע ביכער און ספֿרים פֿון דער װעלט — גיב מיר אַזאַ בוך, װאָס זאָל זײַן דאָס ערשטע און לעצטע פֿון אַלע, אַ בוך, מיט װעלכן מען קען לעבן און אױך שטאַרבן. און איציק האַלט אַ לאַנגע, הערלעך געשליפֿענע רעדע װעגן אַ מיסטעריעזן בוך אַזאַ, װאָס האָט די אַלע מעלות, און װאָס איז שױן פֿון לאַנג זײַן גרױס טרײסטבוך. און װאָס מער איך בין געשפּאַנט — אַלץ מער ציט ער מיך אָן… אַזױ איז געװען זײַן טבֿע. מײַן פֿאַנטאַזיע האָט זיך צעשפּילט, פֿאַר מײַנע אױגן האָב איך געזען עפּעס אַ מין סודותדיקן ספֿר־ספֿרי־הספֿרים… און אַז איציק האָט געזען, אַז ער איז שױן מיט מײַן שפּאַנונג בײַם זעניט און ער קען, חלילה, דערגרײכן אַ פֿאַרקערטע װירקונג, װײַל איך װעל מײנען, אַז ער האָט זיך אָט דעם ספֿר־הספֿרים מכּל ספֿרי־הספֿרים פּשוט אױספֿאַנטאַזירט, האָט ער אױסגעזאָגט: עס איז די „עטיק“ פֿון בענעדיקט ספּינאָזאַ… איך בין געװאָרן מוראדיק אַנטױשט… נאָך מער, װײַל איך האָב שױן געפּרוּװט דאָס בוך אַ מאָל צו לײענען און עס איבערגעלאָזט אין מיטן. און איציק זאָגט: הײב אָן נאָך אַ מאָל — לײען — אױב דו װעסט אַפֿילו שװער פֿאַרשטײן דעם אָנהײב. נאָך צװײ צענדליק בלעטלעך װעסטו עס לײענען גרינג װי אַ ראָמאַן — און דו װעסט זען, אַז איך בין גערעכט. עס איז דאָס בוך פֿון אמת… אין איציקס מױל, דאָס לױבליד אױף דעם בוך פֿון אמת האָט געקלונגען מאָדנע. אָבער איך האָב געפֿאָלגט.
איך האָב מיר געקױפֿט די קלײנע רעקלאַמע־אױסגאַבע (אין דײַטש) פֿון ספּינאָזאַס „עטיק“, שפּעטער אַלע איבעריקע פֿינף ביכלעך, װאָס זענען דאָ אין דער ביליקער רעקלאַמע־אױסגאַבע — און איך האָב נאָך די ביכלעך ביז הײַנט. איך האָב מיך מיט די ביכלעך קײן מאָל נישט געשײדט. זײ זענען מיט מיר מיטגעװען אין פֿיל צענדליקער לענדער, און כּמעט אַ יאָר, אין סך־הכּל, אױף אַלע ימים — און אַזױ אין אַלע קלײנע און גרױסע שטורעמס פֿון לעבן… דאָס טרײסטבוך.
אַ קורצע צײַט נאָך דעם שמועס מיט איציקן בין איך טראַנספֿערירט געװאָרן צום 45סטן הױביצן־רעגימענט. פֿון אײן זײַט פּויערים, ריזן, באַהאַװנטע אומצוגײן מיט פֿערד, שװערע, שװאַרצע אַרטילעריע־פֿערד. פֿון דער אַנדערער זײַט — סטודענטן, װאָס האָבן געדאַרפֿט באַדינען די קאָמפּליצירטע רעכן־אַפּאַראַטן פֿון די הױביצן גופֿא — כּדי נישט צו שיסן סתּם אין דער װעלט אַרײַן. דערװײַל אָבער זענען מיר נאָך געװען אין קאַזאַרמע און נאָך געלערנט. צײַט איז געװען װײניק. די מלחמה איז געװען אין מיטן ברען און מיליטערישע תּורות װאָס פֿלעגן אין שלום־צײַט דױערן יאָרן, האָבן איצט געדאַרפֿט אַרײַנגעפּאַקט װערן אין מוח אין פֿאַרלױף פֿון װאָכן. איך האָב אױסגענוצט יעדע פֿרײַע מינוט פֿאַר לײענען די „עטיק“. איציק איז געװען גערעכט. עס איז טאַקע דאָס בוך פֿון אמת. אַ סך זאַכן, װאָס איציק פֿלעגט זאָגן — האָבן נישט געשטימט. אָבער זײַן באַהױפּטונג װעגן דעם בוך פֿון לעצטן אמת — איז אמת.
יעדן שבת נאָך מיטאָג פֿלעגט מען רײניקן די באַראַקן. די אַרבעט פֿלעגט דױערן אַ היפּשע פּאָר שעה — ביז צום אָװנט־אַפּעל. אָבער — יענע סאָלדאַטן, װאָס האָבן זיך פֿרײַװיליק געמעלדעט צום רײניקן די מיסטגריבער בײַ די שטאַלן און די מיסטגריבער בײַ די באַראַקן — און אַפֿילו נאָך עפּעס ערגערס… — פֿלעגט מען באַפֿרײַען אַזױ גיך די אַרבעט איז פֿאַרטיק געװאָרן. די דאָזיקע אַרבעט פֿלעגט אַרײַנטראָגן אַ רװח פֿון צװײ־דרײַ שעה. און אַזױ גיך דער קאַפּראַל פֿלעגט אַרױסרופֿן די פֿרײַװיליקע רײניקער פֿון די מיסטגריבער, יעדן שבת נאָך מיטאָג, זענען „אױסגעטרעטן“ עטלעכע פֿױלע „זשלאָבעס“, װאָס האָבן געגאַרט נאָך די פּאָר שעה שלאָף אױפֿן שטרױזאַק, און — דער מאָגערער, שװאַרצער בחור, װאָס האָט די זעלבע פּאָר שעה געװאָלט געװינען צום פֿאַרטיפֿן זיך אין ספּינאָזאַס „עטיק“. און אַזױ גיך דער שװאַרצער בחור איז אַרױס, צוזאַמען מיט די זשלאָבעס, האָט אַ הילך געטאָן, װי אַ קאַנאָנען־שאָס, דאָס געלעכטער פֿון דער קאָמפּאַניע. אָבער קײן אַנדערע צײַט צו לײענען די „עטיק“ איז נישט געװען און לײענען האָט מען געמוזט, געמוזט.
דעמאָלט זענען אױך געשריבן געוואָרן די ערשטע ספּינאָזאַ־לידער.
די צײַט איז געגאַנגען. דאָס פֿעלדהױביצן־רעגימענט איז אַװעק אין פֿעלד, דער ספּינאָזאַ־לײענער האָט באַלד געהאַט אַן איבערגעפֿאָרענעם פֿוס, טאַקע מיט אַ ראָד פֿון אַ פֿעלדהױביץ, ער איז צוריק טראַנספֿערירט געװאָרן צו זײַן פֿריִערדיקן רעגימענט פֿון פֿוסגײער און האָט לאַנגע חדשים געװײַלט אין אַ רעקאָנװאַלעסצענטן־הײם. זײַן רעגימענט איז איצט סטאַציאָנירט געװען אין דער אונגאַרישער שטאָט פֿון אָן אַ שיעור קלױסטערס קאַטוילישע — סאָמבאַטיי, אין דײַטש: שטײַנאַמאַנגער. ער האָט געאַרבעט צײַטװײַליק אין אַ קאַנצעלאַריע פֿון רעגימענט. צװעלף שעה טעגלעך. די עטיק האָט ער שױן לאַנג געהאַט געלײענט און אױך די איבעריקע װערק ספּינאָזאַס, און ער איז געװען פֿאַרקאָכט אין אַ לידער־סעריע — ספּינאָזאַ. אומעטום איז געװען טומל. אין ערגעץ נישט אַ שטיל װינקל. און דאָס שרײַבן די ספּינאָזאַ־לידער האָט געפֿאָדערט אַבסאָלוטע רו און קאָנצענטראַציע. איך האָב מיך די עטלעכע פֿרײַע שעה אין די אָװנטן אַרומגעשלעפּט איבער דער טיף קאַטױלישער שטאָט און געזוכט אַ װינקל. און אָט האָב איך אַנטדעקט, אַז די קאַטױלישע קלױסטערס זענען אַלע מאָל אָפֿן. און אַזױ װי זײ זענען געװען אומצאָל אין שטאָט — זענען זײ אױך היפּשלעך לײדיק. און אױך היפּשלעך טונקל. בין איך אַרײַן. אַנידערגעקניט — און אַנטדעקט, אַז יעדע „שטאָט“ אין די קלױסטערס האָט אַ קלײן שטענדערל און מען קען אױף אָט אַזאַ שטענדערל שטילערהײט שרײַבן. און אַזױ האָב איך פֿון יענעם טאָג אָן טעגלעך געקניט אַ שעה צװײ, אַ ביסל פֿאַר זיך געפּרעפּלט, אַז מען האָט געקוקט אױף מיר; און, אַז דער קלױסטער איז געװען לײדיק, האָב איך געשריבן. אײן מאָל האָט מיך אַ שטילער אַסקעטישער גלח בײַ אָט דער מלאָכה געזען און איז צוגעגאַנגען. איך האָב אים געזאָגט, אַז איך שרײַב תּפֿילות פֿאַר זיך אַלײן און איך האָב אים אַפֿילו געזאָגט, אַז איך שרײַב זײ אױף מײַן שפּראַך, אױף ייִדיש, װײַל איך בין אַ ייִד. ער האָט מיך טאָלערירט און האָט מיר אַפֿילו געהאָלפֿן צו געפֿינען אַ בעסערן, ליכטיקערן פּלאַץ.
און אַזױ זענען די קלױסטער־שטימונגען פֿון סאָמבאַטיי, דאָס גלאָקן־קלינגען אין די פֿאַרנאַכטן, די װינטער־נאָכמיטאָג־זון, אַרײַן אין די ספּינאָזאַ־לידער. און עס זענען אױך אַרײַן די פּנימער פֿון די לונגענקראַנקע פֿון שפּיטאָל פֿון מײַן רעגימענט… ספּינאָזאַ איז דאָך אױך געװען אַ לונגענקראַנקער.
מיט נאָװעמבער 1918 איז אײַנגעפֿאַלן די אײראָפּעיִשע קאָנסטעלאַציע פֿון פֿאַר דער ערשטער װעלט־מלחמה און אױפֿן האָריזאָנט איז אױפֿגעגאַנגען דער פֿאַרטאָגיקער שטערן פֿון די האָפֿענונגען פֿון דער מידער װעלט אױף דעם אײביקן װידערקומענדיקן משיח, װאָס זײַן נאָמען איז רעװאָלוציע… און אין אַזאַ פֿרימאָרגן איז טאַקע אין אַ פֿאַרטאָג, טאַקע בײַ אַ ליכט פֿון אַ מאָרגן־שטערן, געקומען אַהײם אַ דעמאָביליזירטער סאָלדאַט און אין זײַן רוקזאַק אַ פּאָעמע מיט דעם נאָמען „ספּינאָזאַ“ — געשריבן פֿאַרן פּרײַז פֿון אומצאָליקע שעהען מיסט רײניקן אין אַ קראָקעװער קאַזאַרמע און אומצאָליקע שעהען פֿון קניִען אין אַ סאָמבאַטייער קאַטױלישן קלױסטער.
