נעכטן אין דער צײַט איז ער געווען בײַ מיר און — אײַנגעשלאָסן אין זײַנע אָרעמס, האָב איך זיך געפֿילט קליין און עלנט. ער איז מיר ניט געקומען געבן גליק; ער איז נאָר געקומען נעמען, אויך ניט אין גאַנצן: ער רעכנט זיך גוט אויס, וויפֿל ליבע צו שענקען, אום ער זאָל ניט אַרײַנפֿאַלן אין אַ חובֿ…
איך האָב אים געוואָלט זאָגן, דאָס איך וועל אים צו קיין פֿליכטן ניט האַלטן, — ער וועט מיך מעגן איבערלאָזן אין מײַן עלנטקייט, ווען ער וועט מיך מער ניט ליבן. איך בין וויליק צוליב אַ ביסל גליק אומגליקלעכער צו זײַן… אָבער איך האָב עס ניט געקענט אַרויסרעדן… איך האָב מיך געשעמט און געשראָקן פֿאַר זײַן ניט גלויבן אין מײַן אָפּער־וויליקער ליבע… זײַן אייבערפֿלעכלעכע ליבע, די אומשעדלעכע צערטלעכקייטן, האָט אָפּגענומען מײַן שפּראַך. זײַנע לײַכטע ווערטער איבער מײַן צו ערנסטן אַרײַנטראַכטן זיך אין קינדערשער שטיפֿערײַ, האָבן מיר דײַטלעך געוויזן, דאָס ער וויל, איך זאָל פֿאַרשטיין, אַז צווישן אונדז קען גאָרנישט זײַן…
עס איז אפֿשר ניט שיין, ניט פּראַקטיש צו פֿאַרגעסן זיך… עס איז אָבער פֿיל מאָל ערגער, אַזוי ווי ער, צו געדענקען זיך… זײַן וואָכעדיקע, קאַלטע נשמה באַגרײַפֿט עס ניט, און איך קען דאָס אים ניט דערקלערן…
נאָך זײַן אַוועקגיין האָב איך זיך אַ צײַט באַטראַכט אין שפּיגל און געציילט די צייכנס, וואָס זײַנע קושן האָבן אויף מיר איבערגעלאָזן. איך האָב ניט געשמייכלט אויס גליק בײַ דיזער דערינערונג; באַליידיקט האָב איך זיך געפֿילט. 
טרערן ווילן זיך גיסן פֿון האַרציקן ים געפֿילן, אין וועלכן עס ווייקט זיך מײַן נשמה. איך זוך דעם ים מיט געדאַנקען־שטיינער צו פֿאַרוואַרפֿן. איך מאַך בײַ זיך אָפּ צו זײַן שלעכט, ווען ער וועט אַ צווייטן מאָל קומען, וואַרפֿן אַ שפּאָטישן, פֿרעכן געלעכטער אים אין געזיכט אַרײַן. אים העלפֿן אין זײַן לײַכטזיניק ביז אויסגערעכנטקייט און דערנאָך, ווען ער וועט שוין האַלטן דאָס הענטל פֿון טיר אום אַוועקצוגיין, איבערלאָזן מיך ווײַטער אַליין, ביז ער וועט האָבן צײַט צו קומען צו מיר, — דאַן אים זאָגן, דאָס אומזיסט האָט ער מורא געהאַט מיך צו נעמען. איך בין ווײַט פֿון צו זײַן דאָס, וואָס ער מיינט… איך וואָלט קיין רעכט האָבן צו פֿאָדערן פֿון אים פֿליכטן… זײַן ערלעכקייט מאַכט אים אַזוי לעכערלעך. האָט ער ניט פֿאַרשטאַנען, וואָס איך האָב אַזוי פֿריילעך געלאַכט? דאָס האָב איך געלאַכט איבער אים, איבער זײַן מורא פֿאַר דאָס, וואָס עס איז ניטאָ פֿאַר וואָס צו שרעקן זיך. 
ווי פֿאַרלאָרן און פֿאַרשעמט ער וועט בלײַבן שטיין! עס קען זײַן, ער וועט זיך פּלוצלינג געבן אַ כאַפּ צו מיר… איך וועל דאַן שטרענג אויסשטרעקן מײַן האַנט און אָנווײַזן אויפֿן טיר. דאָס וואָלט געווען מײַן ראַכע פֿאַר זײַן ליבע.
ניין, איך ווייס ניט אויב איך וואָלט דאָס געקענט טאָן!…
… אַליין גיי איך אַרום איבער די טומלדיקע גאַסן פֿון ניו־יאָרק. מיט הערבסט־געדאַנקען באַגעגן איך דעם זומער. אַ ווינטערדיקע קעלט נעמט אַרום מײַן נשמה. ווען אַלץ אַרום מיר לעבט, פֿיל איך ווי אין מיר שטאַרבט עפּעס אָפּ… איך ווייס וואָס דאָס איז — ס׳איז די האָפֿענונג. זי גייט אין מיר אויס… 
מיר איז ענג אין מײַן צימער, וווּ אַלץ דערמאָנט מיך אָן אים. איך טאָר וועגן אים ניט טראַכטן. ער איז פֿאַר מיר געשטאָרבן. ער ליבט אַנדערע. ער קען צעטיילן זײַן ליבע און איך קען עס ניט; איך קען ליבן נאָר איינעם. אָבער, איך ליב אים שוין מער ניט. איך האָב נאָר פֿײַנט מײַן עלנטקייט. ער קען גיין וווּ ער וויל. אַז ער איז מיט מיר, פֿיל איך נאָך שטאַרקער די ווײַטקייט, וואָס צעטיילט אונדז. ווען ער איז ניטאָ, קען איך קלערן וועגן זײַן זײַן מיט מיר; ווען ער איז דאָ, קלער איך נאָר ווי אַזוי ער וועט אַוועקגיין… 
* * *
איך קען מער ניט זיצן אַזוי אין מײַן צימער און וואַרטן, וויסנדיק דאָס ס׳איז אומזיסט מײַן וואַרטן — ער וועט ניט קומען. איך וועל אַוועק ווײַטער איבערן טומל. זאָל ער קומען און מיך ניט טרעפֿן בײַ זיך… איך וועל זיך זעצן אויף אַ קאַר, וועלכע פֿאָרט ווײַט, ווײַט. זאָל זי מיך פֿירן מיט מײַנע שווערע געדאַנקען. עס וועט זײַן גרינגער ווי אַרומצוטראָגן זיך מיט זיי…
איך בין געפֿאָרן אַזוי ווײַט מיט אַ קאַר, פֿול מיט מענטשן, ביז זי האָט זיך אָפּגעשטעלט. אַלע פּאַסאַזשירן זײַנען אַראָפּ און איך אויך. דער קאָנדוקטאָר האָט גענומען אומקערן די ווענטלעך פֿון די בענק אום צו פֿאָרן צוריק און געקוקט אויף מיר. איך בין געשטאַנען און געהאַלטן זיך מיט איין האַנט אָן דער קאַר, ווי מורא האָבנדיק זי זאָל ניט אַוועקפֿאָרן פֿון מיר… „נאָך דער, וועט דאָך קומען אַ צווייטע“, האָב איך מיר געזאָגט און באַשלאָסן אַרומגיין אַ ביסל, פֿאַרזייען מײַנע געדאַנקען איבערן גרינעם פֿעלד, זען וווּ איך געפֿין זיך.
פּלוצלינג האָב איך דערזען אַ בית־עולם. איך בין געפֿאָרן צו אַ בית־עולם גאָר ניט וויסנדיק דערפֿון… די, וועלכע זײַנען מיטגעפֿאָרן האָבן עס יאָ געוווּסט. אָן גייען זיי אַלע אַרום צווישן די קבֿרים… און אַחוץ זיי נאָך אַנדערע, מיט בלומען. צו וואָס דאַרפֿן די טויטע בלומען, אַז זיי קענען זיי ניט זען, ניט שמעקן?…
איך בין צוגעגאַנגען צו אַ שטיין, גענומען לייענען דעם אײַנגעקריצטן נאָמען מיט די גאָלדענע בוכשטאַבן פֿון אַ פֿאַרשטאָרבענער, זיך פֿאַרטראַכט איבערן טויט, ווען פּלוצלינג האָב איך דערזען לעבן זיך אַ מאַן שטייענדיק. ער האָט מיך מיט אַ פֿרעגנד־פֿאַרוווּנדערטן בליק אָנגעקוקט. איך האָב שטיל אָפּגעטראָטן און ער איז נענטער צוגעטראָטן צו זײַן… וואָס איז זי אים געווען?…
איך האָב שוין אויסגעמײַדט די קבֿרים, צו וועלכע אַנדערע האָבן זיך דערנענטערט… פֿאַרבײַגעגאַנגען גלײַך, בײַ וועלכע אַנדערע זײַנען געשטאַנען. מיר האָט געדוכט, דאָס איך מיט מײַן אָנוועזנהייט שטער די אונטערהאַלטונגען צווישן די לעבעדיקע און זייערע טויטע. און די טויטע, וואַרטנדיק אויף זייערע לעבעדיקע באַזוכער, באַליידיקן זיך אויף מיר פֿאַר מײַן טעמפּן, גלײַכגילטיקן אַרומקוקן זייערע קבֿרים… וואָס האָב איך אַ פֿרעמדע צו זיי, דאָ אַרומצוגיין שטערן זייער רו!… איך האָב זיך געשעמט פֿאַר זיי. וואָלט איך וועמען דאָרט געהאַט, וואָלט ער דאָרט געווען… ווי אַנדערש איך וואָלט מיך דאָ געפֿילט! ניט אַזוי איבעריק, ניט אַזוי עלנט…
עלנט צווישן לעבעדיקע און טויטע…
אַ בריוו פֿון אים. מײַן האַרץ האָט אויפֿגעהערט קלאַפּן. איך האָב אים געעפֿנט.
ער וויל מיך זען, צו מיר קומען. ווי אַ בליץ האָט אַ שטראַל האָפֿענונג דורכגעשניטן דעם שוואַרצן וואָלקן פֿון מײַן ייִאוש. אַלץ פֿאַר מײַנע אויגן האָט זיך אַ וויג געטאָן, ווי געוואָלט פֿאַלן צו מײַנע פֿיס, זינקען און מיך מיטשלעפּן מיט זיך… איך האָב מיך אָנגעהאַלטן אָן ווענטל פֿון מײַן בעט, וועלכע האָט אין איר אומבאַפֿלעקטער ווײַסקייט, ווי מיט פֿאָרוווּרף געקוקט אויף מיר פֿאַר דערלאָזן אַ פֿאַרלאַנג נאָך זײַן קומען. 
מיט וואָס פֿאַר אַ רויִקייט עס אָטעמט זײַן האַנטשריפֿט! וויפֿל פֿאָרזיכטיקע אויסגערעכנטקייט עס ליגט אין זײַן שרײַבן! ער שרײַבט אַזוי, אַז אַלע וואָלטן עס מעגן לעזן. פֿאַר מיר לאָזט ער איבער פּלאַץ צווישן די שמאָלע שורות… דאָס האָט ער קיין מורא ניט צו טאָן; ער איז זיכער, דאָס איך וועל קיינעם ניט אויסזאָגן וואָס איך לעז צווישן זיי… 
ווען איך קען אים אָפּזאָגן פֿון צו זען מיך, וואָלט איך, קען זײַן, מער אויף שפּעטער געוווּנען, אָבער… ניין, איך וויל דאָך אים זען! איך… יע, איך וועל אים ענטפֿערן. אין קאַלטע געציילטע ווערטער וועל איך אים שרײַבן אַזוי, אַז אַלע וואָלטן מעגן לעזן, און בײַ זײַן קומען, זײַן, אַוועקגיין — וועל איך אַרויסווײַזן אים גלײַכגילטיקייט. 
— — — — — 
ער איז ערשט אַוועק. איך פֿיל דאָס צווישן אונדז איז אַלץ געענדיקט און איך בין אַרומגענומען פֿון אַ הייסן וווּנטש ניט צו זײַן. 
ווען מען קען וועמען ניט פֿאַרטראָגן, הייסט מען יענעם אַוועקגיין אָדער מען גייט אַליין אַוועק. וואָס טוט מען אָבער מיט זיך? איך בין זיך איבעריק, און איך קען פֿון זיך ניט אַוועק. 
אַ לאַנגע צײַט האָב איך אים נאָכגעקוקט, נאָכגעטראַכט און — געשיקט נאָך אים די ווערטער און געדאַנקען, וועלכע איך וואָלט אים באַדאַרפֿט זאָגן און האָב ניט געזאָגט. די שפּראַך ווערט פֿאַרגליווערט אין מיר דורך זײַן שווערן שווײַגן, אָדער לײַכטן רעדן איבער אַנדערע, אַלגעמיינע זאַכן. עס איז שווער צו טראַכטן פֿון איין זאַך און רעדן פֿון גאָר אַנדערע. וועלן זאָגן אים דו און גאָר ענטפֿערן איר אום צו באַטאָנען די ווײַטקייט פֿון דער נאָענטקייט. וואַרטנדיק פֿאַר אים, האָט זיך מיר, ניט ווילנדיק, געוואָלט ער זאָל ניט קומען; איך וואָלט שוין בעסער בלײַבן בײַ מײַן בענקעניש, איידער מיט דער פֿאָרטזעצונג פֿון גאָרנישט. 
אַ ווײַלע האָט מיר געדוכט, דאָס ווען ער ווייס ווי איך לײַד, וואָלט ער אַלץ אָפּגעבן פֿאַר מיר, אַפֿילו די ליבע צו יענער, אומבאַשטימטער, וועלכע קוקט צו אים אַרויס פֿון צווישן גראַנדיעזע פּלענער פֿאַר דער צוקונפֿט. 
איך האַס זײַן ליבע. איך וויל זי מער ניט. אַ ליבע, וועלכע האָט פֿאַר זיך ניט קיין צוקונפֿט, איז ניט פֿיל ווערט אין דער קעגנוואַרט. ווײַטע באַציִונגען זײַנען שיין נאָר דאַן, ווען נאָך זיי קומען נאָענטע. מען מעג זײַן אין אַלץ פֿרײַדענקער, נאָר ניט אין ליבע. ליבע וויל פֿאַנאַטיקער. ער איז דאָס ניט. ער איז ווי אַ שפּילער, וועלכער שטעלט אין קאָן פּונקט אַזוי פֿיל וויפֿל אים אַרט ניט ער זאָל פֿאַרלירן…
איך האָב געוויינט. געוויינט ביז איך האָב זיך אויסגעוויינט. די טרערן האָבן אַראָפּגעוואַשן דעם לעצטן ביטערן פּיל פֿון אַנטוישונג, פֿון גענאַרטן גלויבן אין אַ נס — אין זײַן ליבע ווי מײַנע…
דערפֿאַר, וואָס איך האָב געוואָלט זײַן גלײַכגילטיק צו אים און ניט געקענט, (ווײַל איך פֿאַרליר זיך אין מײַן ליבע. זי איז גרעסער פֿון מיר), האָב איך אים אויסדריקלעך געזאָגט, דאָס ס׳איז בעסער פֿאַר אונדז ביידן, מיר זאָלן זיך מער ניט זען. ער האָט געשוויגן… אַזוי האָב איך געטאָן. מיר האָבן זיך שטום די הענט געדריקט און אַוועקקוקנדיק איינס פֿונעם אַנדערן — צעגאַנגען.
זי איז געשטאָרבן, די ליבע. איך וועל קיין אָנשטרענגונג מאַכן זי אָפּצורופֿן. אַ טויטע זאַך, אַז מען רופֿט אָפּ, מאַטערט זיך עס נאָר, אָבער צוריק צום לעבן קומט עס ניט…