א גרױסער װאַלד…

און אַרום דעם װאַלד װיגן זיך נאָך װעלדער, געדיכטע, װײַטע, רויִקע, אין זיך פֿאַרטראַכטע.

װוּ נישט װוּ רײַסט זיך איבער דער שװאַרצער װאַלדשאָטן און הימל גיסט זיך צונױף מיט ערד, ערד מיט הימל. שאָסײען שלענגלען זיך צװישן די װעלדער, טײַכן און טײַכלעך.

דאָ און דאָרט אַרבעטן מענטשן. מען לײגט אַװעק די גרױסע בײמער און אונטן בלײַבט אַ בית־עולם פֿון אונטערגעזעגטע װאָרצלען.

נאָר זאָלן זײ זיך רױשן די װײַטע און נאָענטע װעלדער. אונדזער בליק האָט זיך פֿאַרפּלאָנטערט אין די גרינע שאָטנס, אונדזער אױער האָרכט קלאַנגען…

דאָ שױמט צװישן די סאָסנעס אַ שמאָל טײַכל און דאָס װאַסער פֿון אים זעט אױס געשליפֿן און גרין, װײַל די בײמער שפּיגלען זיך אין אים.

אַלטע צװײַגן, שטײנער, קלעצער צױמען דאָ און דאָרט דאָס טײַכל. לױפֿט דאָס װאַסער און פֿאַרהאַלט זיך, לױפֿט און שרײַט און מורמלט אױף זײַן װאַסער־לשון. אַ טרעל פֿון אַ פֿױגל, אַ קװיטש פֿון אַ װעװריק, געצײלטע טענער פֿון דער נאַטור.

טאָג און נאַכט גײט דאָ אַװעק אין שטילקײט. מוראַשקעס מיליאָנען קריכן דאָ אױף דער ערד. פּינטעלעך, פּונקטעלעך באַװעגן זיך — אױך מחותּנים אױף דער ערד, שותּפֿים פֿון לעבן.

װעמען גײען זײ אָן די מוראַשקעס? פֿעלקער זענען פֿאַרשװוּנדן געװאָרן, ריזיקע חיות, מאַמאָנען! אַש און שטױב איז פֿון זײ געװאָרן, שטאַרקע גרױסע שטעט זענען חרובֿ געװאָרן, די פּיראַמידן פֿון מצרים פֿאַלן אײַן…

און דאָ קריכן מוראַשקעס, פּינטעלעך, לעבעדיקע זאַמדעלעך…

װעמען גייען זײ אָן?

אַ בױם אַן אַלטער װעט אומפֿאַלן און פֿון מיליאָנען אַזעלכע לעבעדיקע זאַמדעלעך װעט קײן זכר נישט בלײַבן.

אָבער דערװײַל לעבט דאָ יעדער אָטעם פֿון װאַלד פֿאַר זיך און אין זיך… שװײַגנדיק און אײַנגעהאַלטן. שאָטן שװײַגט. אַ באַלױכטן װינקל לײַכט און שמידט צו צו זיך די עטלעכע פֿאַרגנבֿעטע שטראַלן. װען? װען האָט זיך אָנגעהױבן דאָס שװײַגן פֿון דער אײביקײט און װען װעט זיך עס ענדיקן?

בלױז אין אײן װינקל פֿון װאַלד גײט דאָס לעבן אַ ביסל אַנדערש.

דאָ שטײען דרײַ הײַזער מיט עטלעכע שטאַלן, שטריק זענען דאָ צוגעבונדן צו עטלעכע בײמער און אױף די שטריק הענגט װעש און טריקנט זיך…

װײַסע העמדער, קאָלירטע, בלאָע, רױטע ציכלעך און קלײדלעך. די אַלע פֿאַרבן רײַסן מיט אַ מאָל איבער די אַרומיקע װײַטע און נאָענטע גרינקײט…

אַ װאָגן שטײט דאָ אָן אַ פֿערד, עטלעכע בענקלעך צעבראָכענע װאַלגערן זיך לעם אײנעם פֿון די שװעלן און נאָך פֿאַרשידענע שטוב־מכשירים.

שטיל אַרום.

אין אײן שטוב זענען די פֿענצטער אין גאַנצן געעפֿנט, נאָר קײן סימן פֿון לעבן אַרום. די צװײ אַנדערע הײַזער זענען צוגעמאַכט פֿון אַלע זײַטן, זעען אױס פֿאַרלאָזן.

אַ פֿאַרבײַגײער װאָלט געטראַכט, אַז דאָס איז אַ פֿאַרלאָזענער װאַלד־ייִשובֿ. נאָר הערט זיך אײַן — עס קלאַפּט עפּעס.

דאָס קלאַפּט מען בײַם טײַכל, דאָרט װאַשט מען װעש.

דאָס טײַכל איז אױף דעם אָרט זײער שמאָל און דאָס װאַסער לױפֿט האַסטיקער.

אַן עלטערע פֿרױ פֿון אַ יאָר פֿופֿציק זיצט אײַנגעבױגן און װאַרפֿט דורך אײן שטיקל װעש נאָך דעם צװײטן.

זי איז אין גאַנצן פֿאַרשפּריצט און פֿאַרגאָסן פֿון װאַסער. פֿון אונטער דעם טיכל אױפֿן קאָפּ קריכן אַרױס עטלעכע גראָע האָר. זי קוקט אין װאַסער און װען זי דערזעט, װי דאָרט שפּיגלט זיך אָפּ איר גאַנצער פּנים מיט די עטלעכע גראָע האָר, באַהאַלט זי די האָר צוריק אונטערן טיכל…

אױף אַ רגע הערט זי אױף צו אַרבעטן, הערט זיך עפּעס צו, קוקט צװישן די בײמער און נעמט רופֿן:

 — צילקע, צילקע!

צװײ מאָל שרײַט זי עס אױס און צװײ מאָל טוט איר דער װאַלד נאָך און װידערהאָלט:

 — ציל—קע, ציל—קע!

נאָר די אמתע צילקע רופֿט זיך נישט אָפּ. די אַלטע נעמט װידער אַרבעטן און שטױסט די שטיקלעך גרעט און שטױסט דאָס װאַסער… „טיאָך־טיאָך“, „טיק־טאַק“.

פֿון אַ בױם פֿאַלט אַראָפּ אַ שישקע און דערלאַנגט אַ פּליוכטש אין טײַכל, נעמט שװימען און פֿאַרשװינדט מיט די פֿלינקע שמאָלע שטראָמען…

די אַלטע אַרבעט און רוט זיך אָפּ. דאָס װאַסער פֿון טײַכל אײַלט זיך און װיל זיך אױף קײן רגע נישט אָפּשטעלן. אױף קײן אײן רגע נישט. גװאַלדיק פֿאַרנומען. פּונקט, װי עס װאָלט װעלן פֿאַרשעמען דעם גרויסן גרינעם וואַלד, וואָס שטייט שטענדיק צוגעשמידט צו דעם זעלבן אָרט און זינגט און קװיטשעט מיט די װעװריקעס.

שעם זיך, אַלטער גרױסער װאַלד!

אַזאַ שמאָל טײַכל איז שױן אױסגעװען די גאַנצע װעלט און דו ביסט דאָ געבױרן און דאָ װעסטו שטאַרבן. שעם זיך, װאַלד!

עס דױערט לאַנג.

עס גײט אַזױ כּסדר די מאָנאָטאָנע שטילקײט און די מאָנאָטאָנע אַרבעט…

פּלוצלינג דערהערט זיך אַ ליד פֿון יענער זײַט װאַלד:

רײזקע זיצט אין פֿענצטעראון אסתּר גײט פֿאַרבײַ.— אסתּרקע, װאָס מאַכסטו?— מײַנער איז נישט טרײַ.

דאָס זינגט אַ יונג פֿרױען־קול. די לעצטע פּאָר װערטער כאַפּט אונטער דער עכאָ און טראָגט זײ אַװעק איבער די בײמער.

„מײַנער איז נישט טרײַ“.

די אַלטע װעשװאַשערין הײבט אױף דעם קאָפּ און נעמט רופֿן…

 — צילקע, צילקע, קום שױן אַ מאָל נענטער.

 — האָ, איך גײ!

פֿון אונטער די בײמער באַװײַזט זיך צילקע אַ באָרװעסע מיט אַ רױט לײַכט קלײדל אױף די אַקסלען, זי שפּרינגט אַריבער דאָס טײַכל און קומט צו צו דער אַלטער.

 — נעם און הענג אױף די עטלעכע שטיקלעך, — זאָגט די אַלטע מיט בײזקײט.

 — די מומע ניכע איז בײז? — פֿרעגט צילקע, נאָר זי װאַרט נישט אױף קײן ענטפֿער. זי לײגט אַרױף אױף די הענט די אײַנגעפּרעסטע שטיקלעך װעש און גײט צו די בײמער מיט די שטריק.

דערבײַ רעדט זי צו זיך אַלײן.

 — די מומע ניכע איז בײז, דער טאַטע איז בײז, שלמה דער שרײַבער איז בײז, אַלע זענען בײז, אַלע זענען פֿאַרנומען און אין כּעס…

דערבײַ דערלאַנגט זי זיך אַ זיפֿץ און נעמט װידער זינגען…

רײזקע נעמט זי טרײסטןאון אסתּר װײנט זיך אױס…— װאַרט אױף מיר בײַם טױעראיך גײ צו דיר אַרױס…

דערנאָך װען זי הענגט שױן אַלצדינג אױף, גײט זי צו צום טײַכל און נעמט שװענקען די פֿיס.

מיט אַזאַ ברוגז, מיט אַ קאַפּריזנער מינע פּאַטשט זי אין װאַסער מיט די פֿיס, פּונקט װי דאָס װאַסער װאָלט אין עפּעס שולדיק געװען.

זי האָט אַ רונד געזיכט מיט בלאָנדע האָר, זי האָט גרױלעכע אױגן מיט ברױנע ברעמען איבער זיי. און בעת אױף אײן זײַט פֿון די ליפּן ליגט בײזקײט און קאַפּריז, שפּילט זיך אױף דער צװײטער זײַט פֿון די ליפּן אַן אײַנגעהאַלטענער שמײכל.

צילקע באַדאַרף זײַן אַלט אַ יאָר נײַנצן, נאָר זי האָט נאָך אין זיך פֿיל פֿון אַ זעכצן־יעריק מײדל, זי װאָלט נאָך װעלן גוט אַ שטיף טאָן.

איצט האָט שױן די מומע ניכע געענדיקט איר אַרבעט און זי פֿרעגט:

 — װוּ ביסטו געװען, צילקע?

 — אין גוראַלניע, איך האָב געזוכט שלמהן, ער פֿאָרט אין שטאָט, איך האָב געװאָלט אַ בריוו שיקן.

 — צו װעמען? — שטײט צו די אַלטע, — צו אים? האַ!

 — צו אים! צו אים! — רײצט זיך מיט איר צילקע און פּאַטשט מיט די פֿיס אין װאַסער. אַ גאַנצע קאַסקאַדע מיט שױמטראָפּנס שפּריצן.

 — ער האָט דיך שטאַרק אין זינען סאַשע, עס פֿעלן אים אין שטאָט מײדלעך, האַ!

 — ער זאָגט, אַז ער װעט די גאַנצע שטאָט אַװעקגעבן פֿאַר אײן שמײכל פֿון מיר, מומע! זאָג מיר, איך פֿאַרשטײ נישט פֿאַר װאָס האָט ער אַזױ ליב מײַן שמײכל…

 — ביסט אַ קעלבל נאָך, ביסט נאָך גאָר אַ קעלבל. דו געפֿעלסט אים, און אַז מען געפֿעלט — איז שױן אַלץ גוט…

 — מומע ניכע, ער האָט מיר דעמלט, װען ער איז געװען דעם לעצטן מאָל, געזאָגט, אַז װען איך זאָל װעלן — נעמט ער מיך צו אין שטאָט און ער װעט מיך שױן קײן מאָל נישט פֿאַרלאָזן…

 — נאַרעלע…

 — נײן, מומע, צוליב װאָס קומט ער דאָ? זײַן טאַטנס געשעפֿטן אינטערעסירן אים? װאָס? מען מעג אױסהאַקן אַלע װעלדער, מען מעג זײ לאָזן — אים איז אַלץ אײנס, ער קומט צוליב מיר…

 — נאַרעלע, און װאָס װעט טאַקע זאָגן זײַן טאַטע, אַזאַ גבֿיר! װאָס װעט זאָגן די גאַנצע משפּחה זײַנע? מען װעט אים לאָזן חתונה האָבן מיט אַ משרתס אַ טאָכטער… לאָז נאַרעלע, קום אַרײַן אין שטוב, מען מוז שױן באַלד קומען פֿון גוראַלניע…

בײדע פֿרױען גײען אַװעק פֿון טײַכל, דער װאַלד שװײַגט און זינגט, זינגט און שװײַגט און דאָס טײַכל מורמלט.

צילקע איז עפּעס פֿאַרטראַכט, נאָר מיט אַ מאָל נעמט זי װידער זינגען…

װיש אָפּ דײַנע טרערןאון קעם צו דײַנע האָר, —זאָל דײַן חתן מײנען,אַז דו מײַדסט אים גאָר…

מיט די לעצטע װערטער לױפֿט זי שױן אַרײַן אין שטוב.

די רױטקײט פֿון איר קלײדל פֿאַרשװינדט פֿון גרינעם װאַלדפֿאָן.

שטיל־שטום.

אַרום איז נישטאָ קײן לעבעדיקער נפֿש. אַלע בײמער ציִען זיך נאָך שטאַרקער אױס, דער װאַלד איז געבליבן פֿאַר זיך און אין זיך…

אָט באַלד װעט זיך דאָס װאַסער פֿון טײַכל אָפּשטעלן, די בײמער װעלן זיך אױסציִען אױף דר׳ערד, װי אַ מידע זאַטע סטאַדע…

מיט אַ מאָל שנײַדט דורך די שטילקײט אַ געשרײ פֿון אַ װעװריק, אַזאַ װילדער קעצישער געשרײ שנײַדט דורך די לופֿט…

און אַ ביסעלע שפּעטער הערט מען שױן שרײַען דעם קוקוק.

עס לעבט דער װאַלד, לעבט אָן מענטשן, אָן טומל…

קײן װינטל רירט נישט די בײמער, בלױז אין עטלעכע ערטער האָט זיך אײַנגעעגבערט די זון און זי סמאַליעט די בײמער…

דאָ און דאָרט נעמען רינען גאָלדענע פּעכטראָפּנס, דורכזיכטיקער בורשטין…

פֿון דעם און יענעם בױם פֿאַלט אַראָפּ אַ שישקע. פֿריש און צײַטיק לײגט זי זיך אױס אױף דר׳ערד…

עס דױערט לאַנג דאָס זינגענדיקע שװײַגן, ביז צילקע נעמט װידער זינגען. פֿון דעם אָפֿענעם פֿענצטער גיסן זיך טענער:


רײזקע גײט שפּאַצירן —אסתּר גײט מיט איר,ביסטו אַ שײן מײדל —אַזאַ יאָר אױף מיר…
די מומע ניכע גײט אַרום צװישן די בײמער און פֿאַרריכט די שטריק, אױף װעלכע די װעש טריקנט זיך.
זינגט צילקע, קוקט דאַן די מומע ניכע צו דער שטוב צו און שאָקלט צו מיטן קאָפּ.
צי זי איז בײז — די מומע ניכע, צי זי האָט אַ שװער פֿאַרזאָרגעניש, זי זיפֿצט.
אייגנאַרטיק איז זי דאָ אױסגעװאַקסן, די צילקע, אין װאַלד.
צװישן שװײַגנדיקע און אײנזאַמע מענטשן. די מומע ניכע הײסט בלױז אַזױ. זי איז איר נישט קײן מומע. נאָר אַ װײַטע קרובֿה, װעלכע צילקעס טאַטע האָט צוגענומען צו זיך אין שטוב, זי זאָל זיך פֿאַרנעמען מיט דער יתומה. צילקעס מאַמע איז געשטאָרבן, װען צילקע איז נאָך געװען אַ קלײן מײדעלע. די מומע איז געװען אַ דינסט, אַ בעל־הביתטע בײַ זײ.
ניכע איז געװען אַן אַלמנה, אָן קינדער, אָן אַ הײם. אײן טרײסט האָט זי געהאַט. צילקע איז געװאָרן איר גאַנץ לעבן און זי האָט פֿיל געליטן, װען צילקען האָט מען אַװעקגעפֿירט קײן גראָדנע לערנען. דעמלט איז איר פֿאַרבליבן אײן זאַך: דער טײַטש־חומש. שבת, װען אין װאַלד איז שטיל געװען, פֿלעגט זי זיך אָנטאָן איר שאַל אױף די אַקסלען, עס האָט געמעגט זײַן װי הײס. דעם טערקישן שאַל האָט זי געמוזט אָנטאָן און דעם טײַטש־חומש פֿלעגט זי אױפֿעפֿענען אין לײענען ביז פֿינצטער. זיצן אַזױ בײַם פֿענצטער און לײענען. און אַז זי פֿלעגט אָנטרעפֿן אױף אַזאַ מעשׂה פֿון רחל־לאה, פֿלעגט זי גיסן טרערן און דער װאַלד האָט צוגעזונגען…
איסר, דער װאַלד־משרת, איז געװען אַ שװײַגנדיקער ייִד, ער האָט זײער ליב געהאַט זײַן פֿאַרשטאָרבן װײַב און עס האָט אױסגעדוכט, אַז ער גײט אַרום מיט אַ שטילן כּעס אױף גאָט: פֿאַר װאָס האָט ער זי צוגענומען. אַזאַ שטילער ייִד איז איסר. קאָן אַ ביסל תּורה און אָרנטלעך איז ער: מיליאָנען קאָנט איר אים אָנפֿאַרטרױען…
דוכט זיך, אַז ער האָט געטראַכט בײַ זיך, אַז גאָט איז נישט אַלע מאָל גערעכט.
איבער די װעלדער איז איסר אַרומגעפֿאָרן, אַ ברודנעם ביכל האָט ער געהאַלטן אין דער קעשענע און אין דעם דאָזיקן ביכל פֿלעגט ער פֿאַרנאָטירן גרױסע חשבונות פֿאַר די לוריעס, די וואַלד־סוחרים. אין גראָדנע האָבן זיי דאָרט געהאַט, די לוריעס, אַ גרױס קאַנטאָר מיט אַ סך משרתים, מיט בוכהאַלטאָרן… אָבער ער, איסר, פֿלעגט עס מאַכן גאַנץ פּשוט — אין זײַן קעשענע־ביכל איז געלעגן זײַן גאַנצע קאַנצעלאַריע…
און געשעפֿטן זענען געװען גרױסע, ריזיקע. מען האָט געפֿירט קײן אױסלאַנד. דײַטשן פֿלעגן אַראָפּפֿאָרן אין די דאָזיקע װעלדער און דער שװײַגנדיקער ייִד פֿלעגט זײ אַלץ דערקלערן מיט אַ צעבראָכענעם דײַטש.
נאָר עס האָט אַלעמען אױסגעדוכט, אַז איסר האָט זיך זײַן מחשבֿה און די אַלע געשעפֿטן, — די לוריעס מיט די דײַטשן — דאָס איז אַלץ אַ נעבנזאַך.
שבת פֿלעגט ער אַרײַנקוקן אין אַ ספֿר אָדער אַרומשפּאַצירן אין װאַלד. — װען צילקע איז געװען אין דער הײם פֿלעגט ער דעם װאַלד נישט אַזױ אָפֿט פֿאַרלאָזן, נאָר בעת צילקע איז אײן מאָל אַװעקגעפֿאָרן קײן גראָדנע, איז יענע טעג פֿלעגט ער אַװעק קײן מסטיבאָװע אָדער קײן פּרודנע צום אַרענדאַר שמואל און דאָרטן האַלטן שבת. ניכע פֿלעגט בלײַבן אַלײן אין װאַלד, אַלײן מיטן טײַטש־חומש. זי פֿלעגט זיך פֿילן זײער אײנזאַם, נאָר אָפֿט פֿלעגט טרעפֿן, זי פֿלעגט אויפֿהייבן די אויגן פֿון טײַטש־חומש און אַרײַנקוקן אין װאַלד, אין דער גרינקײט אַרײַן און איר נשמה, האָט אױסגעדוכט, זינגט אױך, װײַל גאָט האָט שבת געהאַלטן אין װאַלד… יעדער בײג פֿון אַ צװײַגל, יעדער שאָרך פֿון אַ גרעזל איז הײליק געװען. אין שטראַלן איז געװען אײַנגעפֿלאָכטן דער װאַלד, אין הײליקע קלאַנגען פֿאַרװיגט.
עס איז געװען נאָך אַ מענטש, אַ נאָענטער, מיט װעלכן צילקע פֿלעגט זיך יעדן טאָג באַגעגענען, — שלמה פֿון גוראַלניע. ער האָט אין מסטיבאָװע געהאַט אַ גרױסע פֿאַמיליע מיט אַ קראַנק װײַב, שטענדיק איז זי גרין געװען און שטענדיק געהאַלטן אין שטאַרבן, נאָר געשטאָרבן איז זי נישט און יעדעס יאָר געבױרן אַ קינד. שלמה האָט געהאַט אין דער הײם אַ סך צרות. אין װאַלד האָט ער געאַרבעט און געשװיגן.
צילקע פֿלעגט דורך אים שטענדיק עפּעס באַזאָרגן אין שטאָט. נאָר פֿאַרברענגען, רעדן מיט װעמען האָט זי נישט געהאַט. בלױז מיט דער מומע ניכען פֿלעגט זי רעדן און פֿאַרטרױען אַ מאָל אירע געדאַנקען. די מומע ניכע פֿלעגט אױסהאַלטן אַלע אירע קאַפּריזן.
און גאָט האָט זי געבעטן, אַז ער זאָל אָפּהיטן די יתומה.
אין װאַלד, אַ ביסל װײַטער, האָבן אױך געלעבט עטלעכע קריסטלעכע פֿאַמיליעס: אַ שאָסײ־שומר און אַ װאַלד־שומר. פֿלעגן אַװעקגײן חדשים און קײן אַנדערע מענטשן האָט מען דאָ נישט געזען און נישט געהערט.
דאָס טײַכל האָט בלױז גערױשט און דער װאַלד האָט פֿון באַגינען ביז בײַ נאַכט געזונגען און געשריגן:
„קוקו“ „קוקו“ „דזשיו“ „דזשיו“ „קראַ“. 
צילקע האָט אַלע טענער פֿון װאַלד געװוּסט. אין דעם ציטער פֿון די בײמער פֿלעגט זי שױן דערקאָנען, װען עס באַדאַרף אָנקומען אַ שטורעם… און ליב האָט זי געהאַט אין אַזאַ מאָמענט, בעת איבערן װאַלד האָט געדונערט… ליב האָט זי געהאַט זיך אַװעקצושטעלן אונטער די בײמער און אױסהערן אַלע קלעפּ פֿון הימל, — ציטערן, מורא האָבן און נישט אַװעקגײן… די מומע ניכע פֿלעגט פֿון חדר רופֿן צילקען און יענע פֿלעגט ענטפֿערן מיט אַ געלעכטער.
און אױסדוכטן פֿלעגט דאַן, אַז זי לאַכט מיט דעם װאַלד אין אײנעם: זאָל זיך דונערן — דער װאַלד װעט בלײַבן, די װעלט װעט בלײַבן.
איסר האָט ליב געהאַט זײַן טאָכטער, נאָר זי אַלײן האָט עס ערשט שפּעטער פֿאַרשטאַנען. בעת זי איז נאָך ייִנגער געװען האָט זי נישט געקאָנט פֿאַרשטײן — אַ טאַטע זאָל אַזױ שװײַגן צו זײַן קינד. אַן אײן אײנציק קינד האָט ער, אַ בת־יחידה, און טעג פֿלעגן אַװעקגײן, — ער האָט אַ װאָרט צו איר נישט אַרױסגערעדט, נאָר שפּעטער האָט זי דערזען, אַז דער טאַטע שװײַגט צו אַלעמען, אַפֿילו מיט דעם אַלטן לוריע, מיט זײַן בעל־הבית, רעדט ער אױך װײניק: בלױז װעגן די געשעפֿטן…
און זי האָט זיך אױף דעם באַרויִקט. שװײַגט ער, דער טאַטע — זאָל ער שװײַגן. דער װאַלד שװײַגט דאָך אױך, די בײמער, די נאַכט, די װינטערטעג. זי האָט געהאַט אַ סך שװײַגעניש אַרום זיך.
עפּעס װי אַ װײַטער אומפֿאַרשטענדלעכער עכאָ פֿלעגט פֿאַר איר אָפּהילכן די איבעריקע גרױסע װעלט: גראָדנע מיט די לוריעס, אַנדערע שטעט און אַנדערע מענטשן.
און בלױז אין געצײלטע רגעס האָט זי געטראַכט פֿון דעם, פֿון יענעם לעבן, װאָס גײט דאָרטן… דאָרטן נאָך די װעלדער. זי פֿלעגט עס לאָזן פֿאַר דעם טײַכל, עס זאָל לױפֿן און גריסן די גאַנצע װעלט. זי פֿלעגט אַרומשפּרינגען אין װאַלד און מיט אירע ליכטיקע אױגן האָט זי געשעפּט אין זיך זײַן אײביקע גרינקײט, זײַן אײביקע יוגנט.
די לוריעס האָבן אין גראָדנע געשפּילט די גרעסטע ראָל. װעגן זײער רײַכקײט האָט מען דערצײלט נסים. די קינדער זײערע האָבן זיך געלערנט אין אױסלאַנד און בלױז אױף זומער פֿלעגן זײ אַראָפּקומען אױף אַ קורצער צײַט קײן ליטע. אַ מאָל פֿלעגט טרעפֿן, אַז די גאַנצע פֿאַמיליע פֿלעגט קומען פֿון גראָדנע אין װאַלד מיט דינסטן, מיט קרובֿים און דאַן האָט עס געטומלט אין דעם שטענדיק רויִקן װאַלד. די צוגעמאַכטע צװײ הײַזער פֿלעגט מען עפֿענען און דאָרט פֿלעגן עס לעבן די רײַכע בעלי־הבתּים. צװײ מאָל אַ טאָג פֿלעגט די לינײקע לױפֿן אין שטאָט אַרײַן און ברענגען פֿון דאָרט די בעסטע שפּײַזן, װײַנען, זיסקײטן.
יחסנים זענען זײ געװען, נאָר גוטמוטיקע מענטשן, נישט קײן שטאָלצע גבֿירים, זײ האָבן געטײלט נדבֿות און אױסגעהאַלטן צדקה־הײַזער.
און אַז זײ פֿלעגן אַראָפּקומען אין װאַלד אַרײַן, פֿלעגט די מומע ניכע זײ נאָכגײן מיט טרײַשאַפֿט און איבערגעגעבנקײט.
אַזעלכע יחסנים, אַזאַ רײַכקײט.
אין מסטיבאָװע פֿלעגט זי אײַנקױפֿן שפּײַז און אַלעמען דאָרט דערצײלן:
 — די לוריעס, די לוריעס זענען דאָ אין װאַלד.
און פֿון מסטיבאָװע פֿלעגן זיך שױן אַרײַנגנבֿענען יונגע־לײַטלעך, און אַפֿילו בעלי־הבתּים פֿלעגן קומען אין װאַלד אַרײַן: „אַ קוק טאָן אױף די לוריעס“.
די גאַנצע געגנט האָט געקלונגען מיט די גראָדנער גבֿירים. כּבֿוד האָט מען זײ אָפּגעגעבן, אַזױ װי עס קומט זײ.
אין װאַלד פֿלעגן זײ קומען רוען און פֿאַרברענגען.
מיט דער קלײנער צילקע פֿלעגן זיך אַלע שפּילן. זי האָט טאַקע דעמלט אױסגעזען װי אַ װאַלדפֿײע. די האָר אירע האָבן זיך געקרױזט. אירע איצטיקע גרױלעכע אױגן זענען דעמלט בלאָ געװען. אַזאַ בלױקײט פֿאַרבלײַבט נישט בײַ דערװאַקסענע, — בלױז קינדער און מלאָכים האָבן אַזאַ פֿאַרב אין די אױגן…
צילקע האָט געװוּסט אַלע װינקעלעך פֿון װאַלד און זי פֿלעגט עס אַרומפֿירן לוריעס קינדער: צום טײַכל, צו דער גוראַלניע, צום שאָסײ…
זי פֿלעגט גײן די ערשטע, די קינדער נאָך איר. די שטאָטישע קינדער האָבן זיך מורא געהאַט פֿאַרן װאַלד, מורא געהאַט צו בלײַבן אַלײן און צילקע איז דאָ געװען בײַ זיך אין דער הײם.
אַ באָרװעסע, מיט לאַכנדיקע אױגן פֿלעגט זי אַרומשפּרינגען אין די זומערטעג און זיך שפּילן מיט לוריעס קינדער. די טעג זענען פֿאַר איר געװען אַ יום־טובֿ. אַפֿילו דער טאַטע פֿלעגט אױפֿלעבן בעת לוריעס פֿאַמיליע האָט אין װאַלד געלעבט. ער האָט גענומען מער רעדן און מער זיצן אין דער הײם.
די מומע ניכע פֿלעגט אָפֿט זײַן אומצופֿרידן: ערשטנס פֿלעגט מען בײַ איר צונעמען די יתומה, צװײטנס — פֿלעגן די לוריעס אױף איר קוקן, װי אױף אַן אמתער דינסט. און זי האָט פֿון דעם געליטן.
נאָר לוריעס קינדער זענען עלטער געװאָרן, זײ זענען געפֿאָרן ערגעץ אין אױסלאַנד און אין װאַלד פֿלעגט בלױז זעלטן אַרױסקומען דער אַלטער לוריע: אַ רונדער מיט אַ קורץ בערדל, מיט אַ גאָלדענער קײט און זײגער. ער פֿלעגט צונעמען איסרן אױף עטלעכע טעג: ערגעץ אַרומפֿאָרן מיט אים אין די שכנישע װעלדער, מעסטן און רעכענען און פֿאַרשרײַבן אַלץ אין ביכעלע.
ערגעץ נאָענט־װײַט האָט מען אױסגעהאַקט אַ גרױסן װאַלד. אין אַ שטילן טאָג, װען דער װינט פֿלעגט נישט שטערן, האָט מען גאַנץ גענױ געהערט, װי די העק האָבן געאַרבעט, װי די בײמער האָבן געקרעכצט בײַ זײער גסיסה…
דערנאָך, צו הערבסטצײַט נאָך, אין די טרוקענע טעג, פֿלעגן אַ סך פּױערישע פֿורלעך לױפֿן ערגעץ אין דער פֿאַרטיפֿעניש פֿון וואַלד, און צוריק פֿלעגן זײ פֿאָרן לאַנגזאַם מיט לאַנגע, לאַנגע מתים, מיט בײמער…
און ניכע איז געזעסן בײַם טײַכל און געװאַשן. שטענדיק פֿלעגט זי װאַשן גרעט — די פֿרומע ניכע. צילקע פֿלעגט אין אַזעלכע טעג לױפֿן קײן מסטיבאָװע.
און געדענקט האָט צילקע פֿון די יונגע יאָרן, פֿון די קינדהײטסטעג אַ קלײן ייִנגעלע, װאָס פֿלעגט קומען צו זײ אין װאַלד מיט דער גאַנצער פֿאַמיליע לוריע, ער איז געװען דער געליבטסטער, דער געקעכלטער…
סאַשע — האָט ער געהײסן, נאָר טאַטע־מאַמע און אַלע קרובֿים פֿלעגן אים פֿאַרקלענערן דעם נאָמען זײַנעם: סאַשקע, סאַש, סאַשענקע, אַזױ פֿלעגן זײ אים רופֿן. און געהאַט האָבן די קינדער אַ סך שפּילצײַגן: װאַגאָנטשיקעס, לאָקאָמאָטיװן, פּילקעס און אָנגעשטאָפּטע פֿערדלעך, בערעלעך — אַ גאַנצן חיה־גאָרטן.
אַלײן האָט ער אױך אױסגעזען װי אַ בערעלע: אַ דיקינקער, אַ פֿולינקער, פֿלעגט ער זיך שאָקלען אױף זײַנע צװײ פֿיסלעך; אַ קאַפּריזנער, נאָר נישט קײן שלעכטער. מיט צילקען האָט ער געלעבט זײער גוט, נאָר אײן מאָל בעת זי האָט נישט געװאָלט זײַן קײן פֿערדל, האָט ער זי אָנגעכאַפּט פֿאַר די האָר און גענומען רײַסן… דאָס איז געװען אַ װילדער אײַנפֿאַל, ער האָט זיך אַלײן דערשראָקן פֿאַר דעם, װאָס ער האָט אָפּגעטאָן און עס איז שױן געװען צו שפּעט, — צילקע האָט גענומען שרײַען אױפֿן גאַנצן װאַלד אַזױ, אַז אַלע זענען זיך צונױפֿגעלאָפֿן פֿון אַלע זײַטן און סאַשען האָט מען גוט באַשטראָפֿט דערפֿאַר.
דערנאָך האָבן זײ װידער גוט געלעבט ביזן שפּעטן זומער, ביז די פֿייגעלעך זענען אַװעק אין אַנדערע לענדער און דער װאַלד איז עפּעס שטילער געװאָרן, ערנסטער.

המשך קומט...