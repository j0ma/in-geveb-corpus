קײנער אין שטאָט געדענקט ניט גענױ, װי דאָס איז פֿאָרגעקומען, כאָטש כּמעט אַלע זײַנען געװען ניט נאָר לעבעדיקע עדות, נאָר אױך אָנטײל־נעמערס פֿון דעם דאָזיקן אומגעװײנלעכן געשעעניש. ניט קוקנדיק אױף דעם, אָדער דווקא מחמת דעם, װאָס דאָס דאָזיקע געשעעניש האָט אַזױ אױפֿגעבראַכט גאַנצע שטעט, האָבן זיך דערנאָכדעם אַלע, װי פֿון אַ חלום, אױפֿגעכאַפּט, זיך מיט גרױס מי געקענט דערמאָנען דאָס איבערגעלעבטע. דער הױפּט האָט דאָס, דאַכט זיך, ניט לאַנג פֿאָרגעקומענע – שױן באַלד אױסגעזען װי אַ װײַטע, אַלטע לעגענדע, װאָס האָט שױן קױם פֿאַרמאָגט װעלכע ס׳איז קאָנטורן פֿון אַ פֿאַקטיש לעבעדיקער מעשׂה. און די פֿאַרגאַפֿטע פֿאַנטאַזיע האָט זיך געװאָרפֿן אין דערמאָנונג־קראַמפֿן און ניט־װילנדיק פֿאַרפֿלאָכטן געשעענע און אויסגעטראַכטע איבערלעבונגען. נאָר אַלע געדענקען מער אָדער װייניקער דײַטלעך פֿאָלגנדיקס:

באַלד נאָכן גרױסן שבת איז חיים אַהײמגעפֿאָרן. אַ קורצע צײַט נאָך דעם (קײנער װײס ניט גענױ װען) האָט מען שױן חיימען ניט דערקענט. ער איז אײגנטלעך ניט אַן אַנדערער געװאָרן, נאָר דאָס שטענדיקע פֿײַער אין אים האָט פֿאַרבלענדנדיק העל אױפֿגעפֿלאַקערט. די אומדערטרעגלעכע, כאָטש אַפֿילו לאַנג דערװאַרטע עליה איז איבער זײַן נשמה געקומען. דאָס לעבן אין און אַרום אים האָט זיך אַנטבלױזט אין זײַן אומגעהײַערער נאַקעטער גאַנצקײט. ס׳איז אַראָפּגעפֿאַלן פֿון דער װעלט דער שטענדיקער שײַן פֿון כּלומרשט טױטער באַזונדערקײט. װערטער, אותיות, געשטאַלטן, װירקונגען, געשעענישן – אַלץ איז געװאָרן אומדערטרעגלעך דורכזיכטיק. װוּהין נאָר ער האָט זײַן בליק געװענדט – האָט זיך אָנגעהױבן װי רױך צעגײן דער לעבנס־נעפּל פֿון דעם גאַנצן װעלטפֿאַרנעם, װעלכע איז דאָך טאַקע נאָר דער חיות־אלקות. ער האָט זיך אַפֿילו ניט אָפּגעשטעלט בײַ דער לעצטער קלײנער פּשרה, װעלכע לאָזט נאָך װעלכע ס׳איז װעלט־אָרדענונג. האָבן שױן די חבדישע תּורות פֿון זיך אַלײן אַראָפּגעװאָרפֿן די סאַמע דינסטע װערטער־שאָלעכץ און אַנטפּלעקט זייער פֿאַרבלענדנדיק העלן ליכטקװאַל. אַזױ האָט טאַקע אַלץ, װאָס איז געקומען אױף זײַנע ליפּן אָדער זיך אין אים אָנגערירט, אָנגעהױבן צו לײַכטן און צו גליִען.

חיים האָט זיך אױסערלעך ניט געענדערט. ער האָט נאָר אױסגעזען פֿײַערלעך רויִק און גליִענדיק שטיל. פֿון זײַן גאַנצער מעכטיקער פֿיגור, פֿון זײַנע פֿאַרקלערט־לײַכטנדיקע אױגן, פֿון זײַן שטענדיק הײסן אָטעם, פֿון דעם שטיל־גליִענדיקן ציטער, װאָס האָט זיך אױסגעגאָסן ביז אױפֿן לעצטן קנײטש פֿון זײַן קאַפּאָטע – פֿון אַלץ אין אים האָט געװײעט די פֿײַערלעכע רו פֿון אַן אינערלעך גײַסטיקער באַנומענקײט. אױף אַלץ און אַלעמען האָט ער געקוקט מיט אָפֿענע, נאָר ניט־זעענדיקע אױגן, װעלכע האָבן טאַקע דערפֿאַר גאָרנישט ניט געזען, װײַל זײ האָבן שױן גאָר אַלץ געזען. דער כּלומרשטיקער שײַן האָט שױן גאָרניט פֿאַרדעקט. אױף זײַנע ליפּן האָט אָנגעהױבן לײַכטן עפּעס אַ מאָדנער שמײכל. אָנגעהױבן האָט זיך דער שמײכל עפּעס באַלכסונדיק־פֿאַרחלשט אין דעם רעכטן װינקל פֿון זײַן מױל און זיך באַלד מיט אַ ברען פֿאַרלױרן אין דער טיף פֿון דער שװאַרצער באָרד. אַזױ אַרום האָבן זיך קױם־קױם באַװיזן די ווײַסע פֿאַרחלשטע ציין. איז שױן ניט נאָר דער געזיכטס־אױסדרוק, נאָר אָט דער שמײכל אַלײן האָט אַרױסגעװיזן עפּעס אַן אַנטציקנדיקע פֿאַרפֿאַלנקײט און מאוימדיק הױלע, מסירת־נפֿשדיקע נאַקעטע אַנטשלאָסנקײט.

האָט זיך טאַקע נאָר געװאָרפֿן אין די אױגן זײַן אױפֿפֿירונג. אַ שטענדיק שטורמישער איז ער עפּעס געװאָרן אַזױ מאָדנע קאָנצענטרירט און שטיל־שװײַגנדיק – עפּעס אַ פֿאַרגאַפֿטע דבֿקות־שטילקײט האָט אײַנגעזאַפּט זײַן שטורמישן אומרו. פֿון ליובאַװיטש זײַנען אָנגעקומען פֿרישע כּתבֿים פֿון די לעצטע רבינס מאמרים, װעלכע חיים האָט אָבער ניט געחזרט, װי אַלע מאָל, פֿאַרן עולם. אַלץ זעלטענער האָט מען אים געזען אױף חבדישע יומא־דפּגראס און חסידישע נעכטלעך, וועלכע זײַנען אין גיכן, ווי ער, פֿאַרגאַפֿט אַנטשװיגן געװאָרן. ניט װאָס ער איז פֿון מענטשן געלאָפֿן אָדער זיך װיפֿל ס׳איז אָפּגעזונדערט, נאָר װען ער איז געשטאַנען צװישן עולם, האָבן אַלע ציטעריק געפֿילט זײַן פֿאַרגאַפֿטע דבֿקותדיקע אָפּגעטראָגנקײט. די ערשטע טעג האָבן זיך חסידים נאָך דרך־ארצדיק געגלײַכװערטלט, מיט דער חבדיש העזהדיקער אױפֿגעבונדנקײט.

– חיים טרינקט משקה אין עולמות־העליונים...

– חיים זוכט שױן אַ ביסעלע ספּירט פֿון יין־המשומר...

– ער דראַפּעט זיך שױן העכער פֿון די עולמות־העליונים...

אַנדערע האָבן געלאָזט אין גאַנג חיימס װערטער:

– „גחלים לוחשות“ פֿונעם „קאַלכאױװן“...

עלטערע חסידים האָבן זיך פֿון אָנהײב אָן באַצויגן מיט אַן אינערלעכן חשד צו חיימס נײַער אױפֿפֿירונג און זיך אָנגעהױבן באַלד פֿון אים צו דערװײַטערן. אין זײַן נײַעם דרך האָט חיים ניט נאָר ניט געפֿרעגט דעם רבין אָדער זיך מיט אים אַן עצה געהאַלטן, נאָר ער האָט אַפֿילו עפּעס װי פֿאַרגעסן, אַז ס׳איז פֿאַראַן אַ רבי אױף דער װעלט. עלטערע חסידים האָבן אױף אים געקוקט מיט דער זעלטזאַמער מינע, װאָס האָט װי געהײסן: מיר האָבן שױן לאַנג געװוּסט, אַז מיט אים װעט זיך גלאַט ניט ענדיקן. זײ האָבן מער געפֿילט, װי פֿאַרשטאַנען, אַז די נײַע כװאַליעס פֿון חיימס התלהבֿות װעלן ניט צעברעכן, נאָר פּשוט פֿאַרפֿלײצן די אײַזערנע זײַלן פֿון דער חבדישער װעלט, די טױזנט־יאָריקע אייביקע זײַלן פֿון תּורה און ייִדישקײט, װעלכע חבד האָט נאָר אױף זײַן שטײגער באַנײַט און באַלױכטן. פֿון חיימס נײַער אױפֿפֿירונג האָט זיך געטראָגן עפּעס אַ ניט־ייִדיש פֿאַרפֿירערישער ברען פֿון אַ לחלוטין ניט־אײַנגעהאַלטענער, סטיכיש פֿאַרפֿלײצנדיקער עליה.

אַחוץ דעם איז בײַ עלטערע חסידים נאָך צו פֿריש געװען אין זכּרון די מעשׂה פֿון דעם סטאַראָשעליער. דעם אַלטן רבינס אַ תּלמיד, האָט דער סטאַראָשעליער כּמעט מיט דער זעלביקער מסירת־נפֿשדיקער אַנטשלאָסנקײט, װי חיים גראַװיצער (כאָטש אַפֿילו אױף אַן אַנדער אופֿן), דערזען און אָנגעצונדן אין זיך דאָס גרױסע חבדישע ליכט פֿון געטלעך־פּשוטער שׂימחה און אױפֿגעהױבענער התלהבֿות. טאַקע נאָר אַרױס פֿון די כּלים אין אמתן ביטול צו אלקות. אַזױ האָט זיך טאַקע נאָך דעם אַלטן רבינס הסתּלקות די חבדישע װעלט כּמעט געשפּאָלטן: אַנדערע זײַנען געפֿאָרן צום מיטעלן רבין און אַ טײל חסידים האָבן זיך געצױגן נאָך דעם סטאַראָשעליער. די חבדישע װעלט האָט זיך שטאַרק אַ װאַקל געטאָן. אין דער לופֿט האָט זיך שױן אַ ריח פֿון מחלוקת געטראָגן. דער שׂטן װאַרט דאָך און לעכצט נאָך װאַקלעניש פֿון גרױסע נשמות... ס׳האָט געדױערט אַ שטיקל צײַט און חסידים זײַנען גענוג אױסגעשטאַנען, ביז מ׳האָט װידער אױפֿגעשטעלט די גאַנצקײט פֿון דער חבדישער װעלט אונטער דער פֿירונג פֿונעם מיטעלן רבין. עלטערע חסידים האָבן טאַקע איצט מיט גרױס זאָרג געקוקט אױף דער נײַער פֿאַרפֿלײצונגס־סכּנה פֿון דעם גראַװיצער.

מ׳דערצײלט, אַז נחום דער אַלטער שוחט האָט זיך טאַקע אײַנגעשטעלט און נאָך געפּרוּווט חיימען איבעררײדן. אײנער פֿון די עלטערע זקנים, װאָס זײַנען נאָך געפֿאָרן צום אַלטן רבין זכרונו לבֿרכה, איז נחום דערצו געװען אַ „שאַרפֿע יאַרמלקע“. עטלעכע און זיבעציק יאָר אַלט, האָט נאָך בײַ אים די האַנט ניט געציטערט און ער האָט זיך נאָך אױסגעצייכנט צװישן ייִנגערע שוחטים. װי אַנדערע עלטערע חסידים, האָט ער מיט שרעק צוגעקוקט, װי מאוימדיק ס׳װאַקסט אין חיימען די פֿאַרפֿלײצנדיקע התלהבֿות, װאָס צינדט אָן און פֿאַרכאַפּט נײַע מוחות און הערצער. באַזונדערס האָט ער זיך דערשראָקן, װען אַפֿילו אײניקע עלטערע חסידים האָבן נישט געקענט בײַשטײן און האָבן זיך געלאָזט פֿאַרפֿלײצן פֿון דעם שטיל־גליִענדיקן שטראָם. איז ער שױן אײן מאָל אין בית־המדרש צוגעגאַנגען צו חיימען, האָט אים אַנידערגעלײגט די האַנט אױף די פּלײצעס און אַ זאָג געטאָן:– דו װילסט טאַקע, חיים, גאָר װי אליהו הנבֿיא אַ לעבעדיקער אױפֿן הימל אַרױף. נאָר צײַט אליהו הנבֿיא האָט עס קײנער ניט געװאָלט נאָכטאָן. אַפֿילו דער בעל־שם, זכרונו לבֿרכה, האָט זיך דאָס ניט געקענט פֿאַרגינען. װאָרעם ניט דאָס איז דער רצון־הבורא, אַז װעלטן זאָלן זיך דערזען און פֿאַרשװינדן. בײַ דער העכסטער מדרגה דאַרף מען דאָך ערשט האָבן תּורה־ומיצוות, קײן שפּרענקעלע אױף דער װעלט טאָר מען ניט פֿאַרגעסן – נחום די שאַרפֿע יאַרמלקע האָט דעם קול אױפֿגעהױבן און האָט זיך דאָס אַ װאָרף געטאָן – נאָר דער נחש־הקדמוני, די גיפֿטיקע שלאַנג פֿון דער נשמה גײט נאָך כּלומרשט װײַטער פֿון דעם רצון־הבורא. אָט דאָס איז די תּקיפֿות פֿון דער סיטרא־אַחרא. װאָס קלערסטו זיך? דו מײנסט אין דער אמתן, אַז דו װעסט זיך לאַנג רבקען. אַפֿילו דער סטאַראָשעליער איז דאָך אַזױ װײַט ניט געגאַנגען. און דערצו...

נחום האָט זיך אין מיטן אָפּגעשטעלט. ער האָט פּלוצעם באַמערקט, אַז חיים הערט אים ניט, אָדער, ריכטיקער, חיים הערט אין זײַנע װערטער עפּעס לחלוטין ניט דאָס, װאָס ער נחום װיל זאָגן. עפּעס װי פּלוצעם האָט נחום דערזען חיימס אָפֿן, אומגעװײנלעך ליכטיק פּנים. האָט ער, נחום, שױן דערפֿילט, אַז די האַרבסטע װערטער צעגײען זיך אין דער שטיל גליִענדיקער גאַנצקײט פֿון חיימס התלהבֿות, װי שטיקער אײַז אין אַ פֿײַער־אָפּגרונט.

– נחום! טו נאָר אַ רעכטן קוק, האָט חיים צו אים געזאָגט, שטראַלנדיק מיט זײַן פֿאַרחלשטן װוּנדער־שמײכל, – װעסטו שױן דערזען און דערהערן, אַז ס׳איז טאַקע גאָר „אין עוד מלבֿדו“. הערסט, אין עוד מלבֿדו – ניטאָ גאָרנישט אַחוץ אים! ס׳איז אַזױ גרינג אױפֿהײבן און אױסלײזן אַלע װעלטן. מ׳טאָר אַ רגע ניט פֿאַרלירן. ס׳שײַנט דאָך שױן אומעטום דאָס אײביקע ליכט פֿון אין עוד מלבֿדו. נחום, טו נאָר איין רעכטן קוק...

ס׳איז שױן אַזױ מאָדנע, אַז נחום די שאַרפֿע יאַרמלקע שטײט גאָר אַ צעמישטער. דאָס האַרץ האָט בײַ אים פּלוצעם פֿאַרחלשט. עפּעס אַ פֿאַרפֿלײצנדיקע מתיקות האָט אים אַרומגענומען און מאָדנע אָפּגעשװאַכט. װאָס טוט זיך עס דאָ? חיימס אָפֿענע אױגן קוקן אים גלײַך אין דער נשמה אַרײַן און די רײד חיימס דרינגען עפּעס אַלײן אַרײַן אין די ציטעריקע טיפֿענישן – װעקן, ציִען, ציִען... אַזױנס האָט ער, נחום, געפֿילט, װען נאָך אַ זעכצן־יאָריקער ייִנגל האָט ער צום ערשטן מאָל געהערט חסידות פֿון דעם אַלטן רבין, זכרונו לבֿרכה. אפֿשר װאָלט ער טאַקע געבליבן בײַ חײמען אַ װײַלע – נאָר אױף צו זען... װאָס? נחום האָט זיך שױן טאַקע גאָר דערשראָקן פֿאַר זיך, דערפֿילנדיק עפּעס פֿאַרפֿלײצנדיקס, פֿאַרכאַפּנדיקס... נאָר דווקא די ציִענדיקע מתיקות, די פֿאַרפֿלײצונג־געפֿאַר האָבן געװעקט בײַ אים אַ חשד פֿון סיטרא־אַחרא און אַרױסגערופֿן אין אים די מסירת־נפֿשדיקע איבערגעגעבנקײט פֿון אַן אַלטן חסיד, װאָס שטײט אױף דער װאַך פֿון די אײַזערנע חסידישע יסודות. האָט ער זיך האַסטיק אַ קער געטאָן און זיך געלאָזט לױפֿן פֿון בית־המדרש. ער איז געלאָפֿן, ניט אומקערנדיק אַפֿילו אײן מאָל דאָס פּנים... מ׳זאָגט, אַז ניט פֿאַרגײענדיק אַפֿילו אַהײם, האָט ער לױפֿנדיק פֿון בית־המדרש זיך געלאָזט גלײַך צו פֿוס אין ליובאַװיטש.

טאַקע, װער ס׳האָט זיך נישט געשטעלט חײמען אױפֿן װעג, דער האָט ניט געקאָנט בײַשטײן. אונטער די אױגן האָט מען נאָך שטאַרק געקענט צװײפֿלען, חקרנען, מורא האָבן, איבערקלערן. דערזעט מען אָבער חײמען – װערט מען שױן אָן װערטער אַנטציקנדיק שטיל און נשמהדיק פֿאַרגאַפֿט פֿון דעם שטיל גליִענדיקן ציטער, װאָס האָט געװײעט אַפֿילו פֿון דעם לעצטן קנײטש אין זײַן ברײטן שװאַרצן גאַרטל. װי אַזױ איז דאָס געשען? פֿאַר װאָס און װי אַזױ כאַפּט זיך דאָס אױף פּלוצעם בײַ יעדן װי פֿון יענער זײַט נשמה די שטענדיק אײַנגעדרימלטע, מאוימדיק פּשוטע שׂימחה, װאָס מאַכט דעם מענטשן און אַלץ אַרום אים אַזױ אַנטציקנדיק שטיל און ליכטיק? ס׳פֿאַלט גאָר קײנעם ניט אײַן זיך די דאָזיקע פּשוטע פֿראַגן צו שטעלן. דער שטיל גליִענדיקער שטראָם פֿון מאוימדיק פּשוטער התלהבֿות האָט שױן די נשמה עפּעס װי פֿון אינעװײניק דורכגעדרונגען. נאָך עד־היום, אַז מ׳דערמאָנט זיך, הערט מען זיך נישט אױף צו װוּנדערן, פֿאַר װאָס האָט מען זיך דאַמאָלס אַזױ װײניק געװוּנדערט. ס׳האָט זיך יעדן געדוכט, אַז ער איז פּשוט געקומען צו זיך, אין די לחלוטין אָפֿענע היכלות פֿון דער אייגענער נשמה.

צום אָנהײב פֿון יענער צײַט האָט זיך חײם אײן מאָל נאָך מעריבֿ געזעצט מיטן עולם צום טיש אױף אַ חסידיש ביסל בראָנפֿן. װי אַלע מאָל, האָט מען געבראַכט רײנעם ספּירט. מ׳האָט שױן אָנגעגאָסן פֿולע גלעזלעך. נאָר אײדער מ׳האָט נאָך צײַט געהאַט אַ ברכה אױף דעם בראָנפֿן צו מאַכן, איז דער גאַנצער עולם פֿאַרגאַפֿט אַנטשװיגן געװאָרן. אין אײן רגע האָט זיך דער שטיל גליִענדיקער ציטער אױף אַלעמען צעגאָסן. חײם האָט אָנגעהױבן מיט דעם שטענדיק פֿאַרחלשטן שמײכל צו ריידן װעגן דעם ענין פֿון „אין עוד מלבֿדו“. איז אָבער מערקװירדיק, אַז קײנער געדענקט הײַנט נישט זײַנע מאמרים פֿון יענער צײַט, װעלכע האָבן דאָך דאַמאָלס אַלעמען אַזױ אױפֿגעבראַכט. מ׳געדענקט נאָר, אַז די סאַמע פּראָסטע סקאַרבאָװע װערטער פֿון חסידות האָבן דאַמאָלס בײַ חײמען אָנגעהױבן גאָט װײס װי אַזױ צו לײַכטן און צו גליִען. ס׳איז רעכט צו זאָגן, אַז טאַקע נאָר דאַמאָלס האָט מען זוכה געװען צו זען, װאָס הײסט אין עוד מלבֿדו. אַלץ און אומעטום איז גאָט. האָבן שױן אַלע ממש דערפֿילט די גאַנצע מאוימדיקע פּראָסטקײט פֿון אָט דעם גליִענדיקן אמת, די אומדערטרעגלעך קלאָרע שׂימחה. און מיט יעדן װאָרט חײמס װאַקסט די כּלות־הנפֿשדיקע פּראָסטקײט, אין װעלכער ס׳צעגײען אָרט און צײַט. האָט שױן קײנער לחלוטין ניט באַמערקט װי לאַנג חײם האָט גערעדט. נאָר עפּעס װי אין מיטן די רײד האָט חײם אױפֿגעהױבן זײַנע אָפֿענע אױגן צו די פֿענצטער און געזאָגט:

– די נאַכט גײט שױן אױס... און די זון גײט אױף אין דעם תּשוקה־געזאַנג פֿון אין עוד מלבֿדו... לאָמיר, ייִדן, גײן אין װאַסער...

מ׳האָט זיך שטיל אױפֿגעהױבן פֿון טיש, אױף װעלכן ס׳זײַנען נאָך געשטאַנען אומבאַרירט די אָנגעגאָסענע גלעזלעך ספּירט. און װען מ׳איז אַרױס אױפֿן גאַס, האָט שױן טאַקע אָנגעהױבן באַגינען. די ערד איז געלעגן פֿאַרחלשט. אָן װערטער און באַװעגונג. און אין חלל האָבן בלאַסע באַגינען־שטראַלן געפֿלאָכטן אַ תּשוקה־געזאַנג פֿון דער אױסגײענדיקער שטילקײט:

– און עוד מלבֿדו!...

האָט זיך אָט װאָס געטראָפֿן. שבת אין דער פֿרי נאָכן דאַװנען, װען אַלע האָבן זיך שױן אָנגעהױבן פֿונאַנדערגײן, איז חײם נאָך געשטאַנען דבֿקותדיק אומבאַװעגלעך אין זײַן װינקל, װוּ ער האָט געדאַװנט. ער איז געשטאַנען מיטן פּנים צו דער װאַנט, דעם טלית איבערן קאָפּ, נאָר די פּלײצעס אונטערן טלית האָבן שױן גליִענדיק געציטערט. האָבן זיך פֿון דעם װינקל געטראָגן מאוימדיק זיסע קלאַנגען. חײם האָט מיט אַ מאָדנער מתיקות תּפֿילהדיק פֿאַרגאַפֿט געזונגען. איז שױן װײַטער דאָס זעלבע. קײנער געדענקט הײַנט נישט יענע װוּנדער־ניגונים. מ׳געדענקט נאָר, אַז זײ האָבן זיך װי אַ גליִענדיקע פֿרײד אין דער נשמה געגאָסן. האָבן שױן ניט נאָר חסידים, נאָר דער גאַנצער עולם (פּשוטע קרעמערס, בעלי־מלאָכה, סתּם בעלי־בתּים) האָט דערהערט אין זיך דעם תּשוקה־געזאַנג פֿון אין עוד מלבֿדו. טאַקע יעדער האָט געפֿילט די זעלטן פּשוטע גרינגקײט פֿון דער אמתער התעלות.

און אַז דער עולם איז געקומען דעם זעלבן שבת פֿאַר נאַכט צו מינחה, האָט מען געטראָפֿן חײמען נאָך דאַװנענדיק אין דעם זעלבן װינקל, װוּ מ׳האָט אים אין דער פֿרי געלאָזן. ער איז נאָך אַפֿילו געשטאַנען אין דער זעלבער דבֿקותדיק אומבאַװעגלעכער פּאָזע, װי אין דער פֿרי: מיטן פּנים צו דער װאַנט, דעם טלית איבערן קאָפּ, שטיל צוקנדיקע פּלײצעס. נאָר די מאוימדיקע מתיקות פֿונעם זינגען איז שױן געװאָרן טאַקע ממש אומגעהױער.

אַ לאַנגע צײַט שפּעטער האָבן זיך אײניקע חבדניקעס געפּרוּווט אױף זײער שפּראַך און שטײגער אױסטײַטשן די הױכע מדרגה פֿון יענעם זינגען. דאָס איז אַ געזאַנג, פֿלעגט מען דערנאָכדעם פּרוּוון זאָגן, פֿון אַ נשמה װאָס דערהערט אין זיך די אמת ליכטיקע אױס־נשמה. אױס־נשמה און נשמה לײַכטן אײנע אין דער אַנדערער און װערן גלײַך בטל אין אלקות. נײן, ניט דאָס, ניט דאָס! ס׳איז נאָך העכער פֿון אַהבֿה־רבה בתּענוגים. דאָס איז אַ געזאַנג פֿון די באַשאַפֿענע װעלטן, װעלכע דערהערן אין זיך אלקות, גלײַך װי זײ װאָלטן נאָך גאָר ניט באַשאַפֿן געװאָרן. באַשאַפֿן און ניט באַשאַפֿן געװאָרן – בײדע זײַנען באַזונדער און פֿאַראייניקט אין אלקות. דאָס באַהעפֿטעניש פֿון „זײַן“ און „ניט־זײַן“, פֿון „יש“ און „אַין“ אין דעם אור־אין־סוף. דאָס „פֿאַראַן“ און דאָס „ניטאָ“ פֿון דעם כּלומרשטיקן שײַן, קודם־הצימצום און לאַחר־הצימצום – לײַכטן אײנע אין די אַנדערע און װערן בטל אין עצמות־אלקות...

נאָר אָט די אַלע פֿאַרשפּיצטע רײד קענען ניט אַרױסגעבן דעם טעם פֿון אַ געזאַנג, װאָס איז העכער פֿון יעדן װאָרט און נאָמען. שױן בעסער רעדט נישט, זאָגט נישט קײן אײנציק װאָרט. קײן אײנציק װאָרט! די שׂימחה איז דאַן אין בית־המדרש געװען גרױס, אומגעהײַער גרױס. אַלע זײַנען פֿאַרגאַפֿטע און בלאַסע געשטאַנען, ניט אַראָפּנעמענדיק קײן אױג פֿון דעם גליִענדיקן װינקל. װאָס מער ס׳ברענט, אַלץ מער הײבט עס ערשט אָן צו ברענען, אַלץ מער װערט עס ניט אױסגעברענט. האָט זיך שױן דער שטיל גליִענדיקער ציטער איבער דער גאַנצער שול צעגאָסן. װי אַנטציקט־דערשראָקענע קינדער האָט מען זיך אײנע צו די אַנדערע געטוליעט און שטילערהײט געשעפּטשעט:

– חײם גראַװיצער, חײם גראַװיצער...

און ערשט שפּעט אין אָװנט, שבת צו נאַכטס, װען אין גאַנץ שטאָט האָבן שױן לאַנג װאָכעדיקע פֿײַערלעך געברענט, האָט זיך חײם עפּעס װי פּלוצעם אומגעקערט מיטן פּנים צום עולם. אַ טשיקאַװע זאַך – מ׳געדענקט דאָס נאָך װי הײַנט. מיט אַנטציקטער געלאַסנקײט האָט חײם אַראָפּגענומען און צונױפֿגעלײגט דעם טלית. און כאָטש אױפֿן שטיל פֿלאַקערנדיקן פּנים האָט נאָך געגליט דער פֿאַרחלשטער שמײכל, האָט ער דאָך אַזױ געשיקט אָנגעטאָן דאָס היטל אױף דער יאַרמלקע און דעם שבת־אייבערמאַנטל אױף די פּלײצעס. און קוקנדיק אױף אַלץ און אַלעמען מיט ליכטיק־אָפֿענע, נאָר ניט־זעענדיקע אױגן, האָט ער דבֿקותדיק לאַנגזאַם מיט פֿאַרגאַפֿט־זיכערע טריט דעם בית־המדרש פֿאַרלאָזן.

זײַנען אַלע נאָך אַ לאַנגע צײַט נאָך דעם פֿאַרגאַפֿטע און בלאַסע אין שול געשטאַנען. ס׳האָט זיך ניט געװאָלט איבעררײַסן די העל גליִענדיקע שטילקײט. מ׳האָט זיך נאָך אַלץ װי אַנטציקט־דערשראָקענע קינדער אײנע די אַנדערע אָנגעקוקט.

– װאָס זאָגסטו, װאָס זאָגסטו?...

–חײם גראַװיצער!...

ניט װאָס חײמס געשטאַלט איז בײַ יעדן פֿאַר די אױגן געשטאַנען. נאָר יעדער האָט אין זיך אַלײן דערהערט און דערפֿילט דאָס ליכטיקע תּשוקה־געזאַנג, װאָס האָט אַלץ מער און מער פֿון יענער זײַט נשמה געטראָגן די אומדערטרעגלעך הױלע שׂימחה, אָט יענע מאָדנע אַנטציקטע פֿאַרפֿאַלנקײט. הײַנט אַז מען דערמאָנט זיך, באַגרײַפֿט מען שװער אַזױנע זאַכן, װאָס זײַנען דאַמאָלס אַזױ קלאָר געװען. מ׳איז דאַמאָלס לחלוטין ניט אױסן געװען חײמען. נאָר ציִענדיק זיך צו חײמען, האָט מען זיך אײגנטלעך געצױגן צו דעם תּשוקה־געזאַנג פֿון אין עוד מלבֿדו װאָס האָט שױן אין יעדער ברוסט געפֿלאַטערט, צו דעם ליכטיקן אָפּגרונט, װאָס האָט זיך שױן בײַ יעדן אין דער אײגענער נשמה געעפֿנט. חײמס געשטאַלט איז נאָר געװען אַ פֿאַרגאַפֿטער װוּנק, װאָס האָט אַרױסגערופֿן דעם ליכטיק גליִענדיקן תּוך פֿון דעם אמתן נשמה־לעבן אין יעדן מענטשן. טאַקע יעדער האָט מאוימדיק קלאָר דערפֿילט דאָס אײביק ברענענדיקע נשמה־ליכט פֿון אין עוד מלבֿדו.

– אין עוד מלבֿדו – ניטאָ גאָרנישט אַחוץ אים אַלײן.

און לחלוטין פֿאַרלירנדיק זיך, האָט יעדער זיך ערשט רעכט געפֿונען. נשמות האָבן זיך טאַקע דאַמאָלס גאָר אױף אַ נײַעם אופֿן אָנגעצונדן. ניט אומזיסט האָט מען עס דערנאָכדעם גערופֿן די „גרױסע שׂרפֿה“.

און אַרױסגײענדיק פֿון שול האָט שױן דער עולם ניט געװאָלט און ניט געקאָנט זיך באַפֿרײַען פֿון דעם ליכטיקן תּשוקה־געזאַנג.

ס׳איז דאַמאָלס אַ שײנע זומערדיקע לבֿנה־נאַכט געװען. די לבֿנה האָט אױף אַלץ געקוקט מיט ליכטיקע, נאָר ניט־זעענדיקע אױגן. זי האָט זיך פֿאַרגאַפֿט געדרײט צװישן ליכטיקע שטערן און קלאָר ווײַסע װאָלקנס. די ערד האָט נאָר די זכיה געהאַט אױף איר צו קוקן. איז שױן אָבער דערפֿון אַלײן די שװאַרצע פֿינצטערע ערד נתעלה געװאָרן אין אַ ליכטיק זילבערנער לבֿנה־װעלט.

אַן ערך אַ שעה פֿאַר האַלבער נאַכט זײַנען אין די גאַסן אַרום די הײַזער, װי ס׳פּאַסירט אָפֿט אין אַ זומערדיקער נאַכט אױפֿן בעל־הבתּישן שטײגער, רעדלעך מענטשן געשטאַנען, װעלכע האָבן אָבער איצט צוזאַמען עפּעס מאָדנע פֿאַרקלערט געשװיגן אָדער שטילערהײט גערעדט:

– חײם גראַװיצער, חײם גראַװיצער...

פּלוצעם איז עפּעס, רחמנא־לצלן, װי אַ בלינדע סטיכיע אױף אַלעמען אָנגעקומען. פֿאַרשײדענע רעדלעך האָבן זיך צוזאַמענגעגאָסן. ס׳איז אין אײן רגע אױסגעװאַקסן אַ גרױסער עולם, װאָס האָט זיך פֿאַרשמאַכט געלאָזט לױפֿן, טאַקע ממש װי באַנומענע. מ׳איז אַריבערגעקראָכן, גאָט װײס װי אַזױ און צוליב װאָס, עפּעס איבער אַ פּלױט, זיך דערקליבן צו די פֿענצטער פֿון חײמס שטוב. די פֿענצטער זײַנען געװען אומבאַלױכטן. מ׳האָט זיך פֿאַרשמאַכט צוגעקוקט און אין אײן פֿענצטער האָט מען דערזען: לעבן סאַמע פֿענצטער איז געזעסן חײם גראַװיצער, באַגאָסן פֿון לבֿנה־ליכט. די הענט שטיל צונױפֿגעלײגט אַרום גאַרטל, דער פֿאַרחלשטער שמײכל אױפֿן גאַנצן פּנים פֿאַרגאַפֿט צעגאָסן. האָט מען שױן אין זײַן פּנים דערזען אַזױנס, פֿון װאָס ס׳האָט זיך ממש געהױבן דער מוח. זײַנען מענטשן געפֿאַלן אױף די פּנימער און פֿאַרגאַפֿט געשריגן:

– חײם גראַװיצער, חײם גראַװיצער!...

אױף מאָרגן האָט מען נאָך די קראָמען געעפֿנט. די װעלט האָט זיך אױף איר שטײגער געפֿירט. װי אַלע מאָל איז חײם גראַװיצער געגאַנגען אין דער פֿרי פֿאַרבײַ די קראָמען אין בית־המדרש. זײַנען פֿון די קראָמען אַרױסגעלאָפֿן קרעמער אין די פֿאַרשמאָלצענע קאַפּאָטעס. און נאָכקוקנדיק חײמס פֿאַרגאַפֿטע זיכערע טריט, האָבן זײ זיך װי די קינדער געטוליעט אײנער צום אַנדערן און שטילערהײט געשעפּטשעט:

– חײם גראַװיצער, חײם גראַװיצער!...

ניט װײַט פֿון בית־המדרש זײַנען פֿון די הײַזער אַרױס ווײַבער און קינדער און הײבנדיק די הענט צו חײמען מיט גרױס שׂימחה געשריגן:

– חײם גראַװיצער, חײם גראַװיצער!...

האָבן שױן אַלע פֿאַרשטאַנען, אַז אַזױ קען זיך שױן דאָס לאַנג ניט ציִען. אָדער אַלע װעלן זיך שױן גאָר אױפֿהײבן צו חײמען און װעלן מיט אים צוזאַמען אױסגײן אין דעם תּשוקה־געזאַנג פֿון אין עוד מלבֿדו, אָדער חײם װעט, חלילה, צוריק צו די מענטשן אַראָפּפֿאַלן. אַלע האָבן געפֿילט, אַז אַ גרױס פֿײַער שװעבט אױף דער שטאָט, װעלכע ברענט שױן אײגנטלעך – אָט־אָט װעט די „גרױסע שׂרפֿה“ אין אומגעהײַערע פֿלאַמען אױסברעכן.

האָט דאָס שױן טאַקע געטראָפֿן דעם זעלבן טאָג פֿאַר נאַכט. עפּעס װי פּלוצעם האָט זיך דער שטיל גליִענדיקער ציטער איבער דער גאַנצער שטאָט צעגאָסן. קײנער געדענקט הײַנט נישט גענױ, װי אַזױ ס׳האָט זיך אָנגעהױבן. גאָט װײס פֿון װאַנען און װי אַזױ האָט זיך עס אַרום פֿאַרנאַכט װי אַ פֿאַרבלענדנדיק העלער בליץ די גאַנצע שטאָט דורכגענומען עפּעס אַן אומגעװײנלעכע ידיעה. די דאָזיקע ידיעה האָט, װי ס׳פּאַסירט אָפֿט מאָל, דווקא דערפֿאַר אױסגעזען באַזונדערס אומגעװײנלעך און אומדערוואַרט, װײַל מ׳האָט שױן אױף איר לאַנג מיט אַזאַ אָנגעשטרענגטער, כאָטש באַהאַלטענער אומגעדולד געװאַרט. װי אַ מאוימדיק־ליכטיקע בשׂורה האָט עס אַלעמען איבערראַשט:

– חײם גראַװיצער, חײם גראַװיצער רופֿט... ער רופֿט...

– װאָס? חײם גראַװיצער אַלײן?...

עפּעס אַ מאָדנע אַנטציקנדיקע אימה איז אױף דער שטאָט אָנגעפֿאַלן. מ׳געדענקט דאָס נאָך װי הײַנט. מענטשן האָבן אַלץ פֿון די הענט געװאָרפֿן, קרעמער האָבן אַפֿילו די קראָמען ניט גוט פֿאַרמאַכט. אַלע האָבן זיך פֿאַרגאַפֿטע געלאָזט לױפֿן. ס׳איז אַזש געװאָרן שװאַרץ אין די גאַסן. פֿון אַלע עקן שטאָט, פֿון פֿאַרשײדענע גאַסן איז מען געלאָפֿן דורכן מאַרק אין דער אַלטער שול, פֿון װאַנען חײם איז נאָך הײַנט ניט אַרױסגעגאַנגען. אַ געװאַלדיקער מענטשנשטראָם האָט זיך מיט גרױס אימפּעט אַרײַנגעגאָסן אין שול. מ׳האָט געעפֿנט טיר און פֿענצטער, דורך װעלכע ס׳האָבן פֿאַרשמאַכט אַרײַנגעקוקט הונדערטער מענטשן. װי אַן אינערלעך ברױזנדיקער ים, האָט דער עולם ניט אױפֿגעהערט צו װאַקסן. מיט יעדער רגע האָבן זיך צו דער שול נײַע כװאַליעס פֿון מענטשן געטראָגן. נאָר קײנער האָט לחלוטין ניט געפֿילט די אוממענטשלעכע ענגשאַפֿט. פֿאַרגאַפֿטע און איבערגעראַשטע, האָבן אַלע ממש מיט אײַנגעהאַלטענעם אָטעם געזען און געהערט חײמען, װאָס איז געשטאַנען עפּעס אױף אַ באַנק מיט אַ ליכטיק שמײכלענדיק פּנים און מיט אַן אומפֿאַרשטענדלעך אַנטציקנדיקער רו גערעדט. יעדעס אײנציק װאָרט האָט זיך ממש אין יעדנס נשמה אָפּגערופֿן און געלױכטן. האָט שױן מיט יעדן װאָרט אָנגעהױבן אומגעהײַער צו װאַקסן די אַזױ װײַטע און אַזױ נאָענטע מאוימדיק קלאָרע שׂימחה. דער מאמר, װי אַלע זײַנע מאמרים פֿון יענער צײַט, איז אין זכּרון ניט געבליבן. מ׳געדענקט אָבער װי הײַנט, אַז יעדעס װאָרט האָט מיט אומדערטרעגלעכער שׂימחה געבלישטשעט, װי אַן אַנטבלױזטער פֿײַערשװערד, װאָס צערײַסט די לעצטע שיריים פֿון דעם כּלומרשטיקן לעבנס־נעפּל. האָט שױן דאַמאָלס יעדער ניט נאָר פֿאַרשטאַנען, נאָר אױך ממש געפֿילט, אַז װי אַ שטרױ־דמיון איז פֿאַרשװוּנדן די שײַן־מחיצה, װאָס טײלט כּלומרשט אלקות און װעלט, נשמה און אױס־נשמה, אַפֿילו דאָס זײַן און ניט־זײַן פֿון דעם שטרױ־דמיון, פֿון דער שײַן־מחיצה אַלײן. טאַקע גאָר אין עוד מלבֿדו. איז שױן יעדער אָטעם, יעדער קער געװען מיט שׂימחה אָנגעזאַפּט. באַלד האָבן גאַנצע ימים פֿון שׂימחה געזאָלט פֿאַרפֿלײצן דעם עולם. איז אָבער דער עולם, װי חײם, געװען שטאָל און אײַזן. מיט אײַנגעהאַלטענעם אָטעם האָט מען געטרונקען די ליכט פֿון חײמס רײד. און װאָס מער מ׳טרינקט, אַלץ מער װערט מען דורשטיקער. פּלוצעם האָט זיך דער גאַנצער עולם װי אײן מענטש אַנטציקט אַ כאַפּ געטאָן, אױפֿגעהױבן די הענט אין דער הײך און מיט גרױס שׂימחה פֿאַרגאַפֿט געשריִען:

– אין עוד מלבֿדו, אין עוד מלבֿדו!...

דאָס האָט מען אַ פּנים אַזױ אונטערגעכאַפּט חײמס װערטער. ממש די ערד האָט אַ ציטער געטאָן פֿון דעם יובל־געשרײ. חײם האָט אין גאַנצן געשטראַלט. קוקנדיק אױף אים, האָט מען באַקומען נאָך מער כּוחות צו טראָגן די אומגעהײַער װאַקסנדיקע שׂימחה, די אומדערטרעגלעכע עליה, װאָס איז איבער יעדער נשמה געקומען. מ׳האָט שױן נישט נאָר געפֿילט, נאָר ממש געאָטעמט מיט דעם אײן־און־אײנציקן פּשוטן אמת, װאָס איז געװען אַזױ מאוימדיק קװיקנדיק:

– אין עוד מלבֿדו... ניטאָ גאָרניט אַחוץ אים...

פּלוצעם האָט חײם עפּעס אַזױ מאָדנע צונױפֿגעלײגט די הענט אױף דער ברוסט, װי נאָר אײניקע טוען עס פֿון דבֿקות בײַ דער שטילער שמונה־עשׂרה. מיט אַ ליכטיק שטראַלנדיק פּנים און מיט גרױס געזאַנג איז חײם און נאָך אים דער גאַנצער עולם אַרױס אױפֿן גרױסן פּלאַץ, װאָס צװישן דער שול און דער לעצטער רײע קראָמען אונטערן מאַרק. אַ גליקלעך שײנע לבֿנה־נאַכט האָט דעם פֿאַרגאַפֿטן עולם אירע פֿאַרשמאַכטע אָרעמס געעפֿנט. איז דאָס געװען פּשוט אַ נס־מן־השמים, װאָס מענטשן, בשׂר־ודמס, האָבן אַזױנס געקענט דאַמאָלס אַריבערטראָגן. די לעצטע הימלען האָבן זיך געעפֿנט. ס׳האָט זיך אױף מענטשן אַ לאָז געטאָן ממש אַ מבול פֿון ליכט און שׂימחה. חײם איז אַ שטראַלנדיקער צו אַ יונגן בױם צוגעגאַנגען, אים מיט די װאָרצל אױסגעריסן און זיך װי אַ גליִענדיקער װיכער געטראָגן:

– אין עוד מלבֿדו!... אין עוד מלבֿדו!...

דער עולם האָט זיך װײַטער װי אײן מענטש אַ כאַפּ געטאָן, פֿאַרגאַפֿט די הענט אין דער הײך געהױבן און מיט אומגעהײַערער שׂימחה געשריגן:

– אין עוד מלבֿדו!... אין עוד מלבֿדו!...

װי אַ ליכטיק שטילער ים האָט זיך אַ פֿאַרגאַפֿט געזאַנג אין דער לבֿנה־נאַכט געהױבן. מענטשן האָבן זיך מיט קינדערשער תּמימות אַרומגענומען און שטיל גליִענדיק געטאַנצט.

נאָך פֿאַר באַגינען איז מען מיט געזאַנג פֿון שטאָט אַרױס. האָט נאָך אַ לאַנגע װײַלע אָפּגעהילכט אין שטאָט דאָס פֿאַרגאַפֿטע געזאַנג. אַזױ איז מען געגאַנגען און אָנגעצונדן אײן שטאָט נאָך דער אַנדערער. און אין װאָסער שטאָט מ׳איז ניט געקומען, האָבן שױן אין דער לופֿטן געפֿלאַטערט, װי די מאוימדיקע קלאַנגען פֿון אַן אומגעהײַערן װוּנדערגלאָק:

– אין עוד מלבֿדו!... אין עוד מלבֿדו!...

אײנער אַן אַלטער חסיד איז געלאָפֿן דאַן קײן ליובאַװיטש צום רבין. מ׳דערצײלט, אַז גלײַך פֿון װאָגן איז ער אַרײַנגעלאָפֿן מיט אַן אימפּעט צום רבין אין חדר.

– רבי! דער ים איז אַרױס פֿון די ברעגעס...

דער רבי האָט זיך ניט פֿונאַנדערגעפֿרעגט. ער האָט זיך מאוימדיק אָפּגעשפּאַרט. אין אַ שעה אַרום איז אַרױסגעפֿאָרן אַ רײַטער מיט דעם רבינס אַ בריװ צו חײם גראַװיצער. נאָר אין אַ האַלבער שעה אַרום איז שױן געלאָפֿן אַ צװײטער רײַטער אומקערן דעם ערשטן. אַזױ האָט דער רבי זײַן בריװ צוריקגענומען און מ׳װײס עד־היום נישט, װאָס ער האָט געשריבן.

דערװײַל האָט זיך אױפֿגעהױבן אײן שטאָט נאָך דער אַנדערער. נאָך חײמען איז שױן נאָכגעגאַנגען אַן עם־רבֿ. אַלט און יונג האָבן זיך פֿאַרגאַפֿט געטראָגן אין דער „גרױסער שׂרפֿה“ פֿון אין עוד מלבֿדו...

האָט שױן אָט װאָס געטראָפֿן. ערגעץ אַרום אַ שטעטל איז חײם געשטאַנען און אױף זײַן נײַעם װוּנדער־שטײגער גערעדט פֿאַרן עולם. פּלוצעם האָט זיך צו אים גאָט װײס װי אַזױ אַ רײַטער דורכגעריסן און אים אַ טרױעריקע בשׂורה געבראַכט: חײמס בן־יחיד, יאָסעלע, ליגט אַ גוסס אױפֿן קראַנקנבעט און בעט רחמים דעם טאַטן, ער זאָל צו אים קומען. ניט נאָר חײם, נאָר אַלע האָבן מיט שטראַלנדיקע פּנימער די ידיעה אױפֿגענומען. װאָס איז דען טױט? טױט און לעבן װערן דאָך גלײַך בטל און ניכלל אין אלקות. האָבן זיך שױן װײַטער אַלע װי אײן מענטש אַנטציקט אַ כאַפּ געטאָן, פֿאַרגאַפֿט די הענט אין דער הײך געהױבן און מיט גרױס שׂימחה געשריגן:

– אין עוד מלבֿדו, אין עוד מלבֿדו!...

חײם און דער גאַנצער עולם האָבן זיך מיט גרױס געזאַנג געלאָזט גײן אין חײמס שטאָט, װוּ יאָסעלע איז איצט אַ גוסס געלעגן.
