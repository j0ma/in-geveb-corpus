
א.
 
שׂמחה פֿישער, אַ פֿאַרגרעבטער מגושמדיקער ייִד, האָט געװױנט אין שכנות מיט פּנחס „שרײַבער.“ שׂמחהס פּױעריש הײַזל מיטן שטרױענעם דאַך, שװאַרץ פֿון אַלטקײט, איז געשטאַנען בײַם עק פֿון דער זשאָלדעװקע, װי זי שנײַדט זיך, װי אַ טרעפּ, צװישן שפּיציקע סקאַלעס און פֿאַלט מיט אַ רױש אין דער װײַסל אַרײַן. און פֿון דער װײַטנס האָט זיך געדאַכט, אַז דאָס הײַזל איז אױסגעװאַקסן פֿון די סקאַלעס, װיגט און שװענקט זיך אין װאַסער, װי אַ בערלינקע, און אַרום און אַרום פֿלעכטן זיך זילבערנע סטענגעס.
 
דער פֿישער מיט דרײַ בנים זײַנען געשטאַנען אָן קאַפּאָטעס, באָרװעס, מיט פֿאַרשאַרצטע איבער די קניִען הױזן, און האָבן געשמירט מיט קעז גרױסע צװײ־אױעריקע עמערס. שׂמחהס װײַב, אַ געזונטע, רױטע ייִדענע, װי אַ פּױערטע, מיט אַ װײַס דרײַעקיק טיכל אױפֿן קאָפּ, איז געשטאַנען אַ באָרװעסע, מיט ברײטע צונױפֿגעװאַקסענע, װי בײַ אַ גאַנדז, פֿינגער און האָט פֿאַרריכט גרױסע, געשטריקטע שאַטקעס. די מענער האָבן אַרײַנגעלײגט שטײנער אין די עמערס, דער שטראָם זאָל זײ נישט אַװעקטראָגן. און אַז אַן עמער איז פֿול געװאָרן מיט פֿיש, האָבן זײ גיך אָנגעצונדן שטיקער קין, די פֿיש זאָלן ניט זען װוּ צו אַנטלױפֿן און האָבן דעם עמער אַרױסגעשלעפּט. די צאַפּלדיקע פֿיש האָט מען אַרײַנגעלאָזט אין די געשטריקטע שאַטקעס און זײ אָנגעהאַנגען אָן אַ פּליט, װאָס איז געשװוּמען אין װאַסער, צוגעבונדן צום ברעג מיט גראָבע שטריק.
 
אױף דעם פּליט איז געזעסן שׂמחהס מיזיניק, זעליק, אַ ייִנגל פֿון אַ יאָר צען מיט אַ װאָרצל לעבן אױער, און האָט געװאָרפֿן קרישקעס אין אַ פֿלאַש מיט װאַסער, װוּ אַ גאָלדן פֿישל איז אַרומגעשװוּמען.
 
זעליק איז געװאַקסן אין װאַלד װי אַ װילדע ציג. אָפֿט פֿאַרפֿאַלן געװאָרן אױף עטלעכע טעג, זיך מיטגעכאַפּט מיט אַ בערלינקע זאַלץ, װאָס איז פֿאַרבײַגעשװוּמען, און אין דער הײם האָט ער קײנעם נישט אױסגעפֿעלט. און אײן מאָל, אַז ס׳איז דורך אַ װאָך און זעליק איז נישט אַהײמגעקומען, האָט די מוטער געלאָזט פֿאַלן אַ װאָרט. אַלע האָבן געשװיגן. און נישט בחינם! װען זעליק איז געבױרן געװאָרן מיטן װאָרצל, האָט די מוטער זיך דערשראָקן און געשיקט נאָך דער אַלטער „טשאַראָװניצע“, זי זאָל אים אָפּשפּרעכן.
 
די מכשפֿה האָט געהײסן דעם קלײנעם זײער היטן. אַז נישט, װעט די קײסערין פֿון דער װײַסל, די הײליקע װאַנדע, אים צונעמען.
 
און דער פֿישער מיט די בנים האָבן געגלײבט באמונה־שלמה, אַז דאָס שטיק װאַסער, װוּ זײ װױנען, מוז צונעמען אַ מענטש, דען דער פֿאַנג װערט שװאַכער פֿון יאָר צו יאָר. דאָס װאַסער פֿאָדערט זײַנס – דעריבער גײט זײ אַזױ שלימזלדיק.
 
און יעדעס מאָל, װען זעליק איז פֿאַרפֿאַלן געװאָרן אױף עטלעכע טעג, האָבן אַלע געשװיגן און בײַ זיך האָט יעדער געטראַכט, אַז דאָס װאַסער האָט שױן זײַן קרבן. איז, װי אױף צו להכעיס, דער קלײנער יעדעס מאָל צוריקגעקומען. די װײַסל האָט אים שױן דרײַ מאָל אַרױסגעװאָרפֿן. דעריבער האָט שׂמחה ניט געװאָלט װיסן פֿון דעם ייִנגל, אים ניט געלערנט קײן ייִדישקײט, איז טאַקע זעליק אַרומגעגאַנגען קרועה־בלועה.
 
„װאָס האָסטו זיך אַװעקגעזעצט, װאָס, בהמה דו?“ האָט די פֿישערין אַ געשרײ געטאָן צו זעליקן. „גײ אַריבער צום ׳שרײַבער׳ און פֿרעג װיפֿל פֿיש מען זאָל שיקן אױף שבת.“
 
דאָס ייִנגל האָט געכאַפּט די פֿלאַש מיטן גאָלדענעם פֿישל און זיך געלאָזט איבערן וואַלד.
 
זעליק האָט געטראַכט, אַז װען ער װעט עלטער װערן, װעט ער נישט כאַפּן קײן פֿיש מיט עמערס. ער װעט זיך אױסבױען אַ פּליט און כאַפּן פֿיש מיט סיטשן. און אַז ער װעט רײַך װערן (און רײַך װערן װעט ער געװיס), קױפֿט ער זיך אַ פּאָר גומענע שטיװל מיט לאַנגע כאָלעװעס, װאָס פֿאַרבינדן זיך מיט אַ שנאָל אַזש אונטערן בױך, אַ לעדערן רעקל און ער װעט אַרומפֿאָרן אין די װאַסערן אין אַן אמת פֿישערשיפֿל, מיט אַזאַ גרױס ראָד. דעמאָלט װעט ער זיך אױסבױען פּונקט אַזאַ הױז מיט אַ גלעזערנער װעראַנדע, װי פּנחס שרײַבער האָט. און טאָמער גאָר אַװעקשענקען דאָס גאָלדענע פֿישל רחלען? זי איז דאָך מיט אים שױן ברוגז דעם צװײטן טאָג! ער האָט איר שװאַרצער קאַץ דעם עק אָפּגעהאַקט. אַ שײנע רײנע כּפּרה! אַז די פֿיש װאַרפֿן דעם רױגן, דאַרף זי זיך נישט פֿאַרגנבֿענען און אױפֿפֿרעסן זײ! יאָ, דאָס פֿישל װעט ער אַװעקשענקען רחלען. אמת, גאָלדענע פֿישלעך װאַלגערן זיך נישט אין דער װײַסל, נאָר גאָרנישט, ער װעט עלטער װערן, װעט ער כאַפּן אַ װאַלפֿיש, אים אױסהױלן, זיך אױפֿנײען פֿון דער שופּנפֿעל אַ פּאָר הױזן מיט אַ ראָק צוזאַמען, װוּ די בלױזע אױגן זאָלן זיך נאָר אַרױסזען, און ער װעט זיך אַ לאָז טאָן מיט אױפֿגעשטעלטע פֿליספֿעדערן צו די גאָלדענע פֿישלעך. ער װײסט, אַז זײ װױנען אין די טיפֿסטע קעסלגריבער. ער װעט אָבער רחלען אָנזאָגן, זי זאָל טױשן דאָס װאַסער און אַרײַנװאַרפֿן עטלעכע קרישקעס.
 
אױף דער װעראַנדע איז געזעסן רחל און זיך אױסגעטענהט מיט דער שװאַרצער קאַץ, װאָס איז געלעגן מיט אַ געשװאָלענעם רוקן אין אַן אױסגעבעטן קאָשיק:
 
„מײַן אָרעם קעצל! ס׳טוט דיר װײ? נו, װײן נישט! מיקאָלײַ זאָגט, ס׳װעט זיך פֿאַרהײלן. דערפֿאַר װעט זעליקס װאָרצל װערן אַזױ גרױס, אַזױ גרױס, זעסט, אַזױ!“ און זי האָט צעשפּרײט בײדע הענטלעך – „װעט דאָס זײַן מיאוס“, האָט רחל זיך צעלאַכט, „זעליק מיט אַן עק אױף דער באַק!“
 
זעליק איז אונטערגעקומען.
 
„רחל, זעסט, כ׳האָב אַ גאָלדן פֿישל! װילסט עס?“ רחל האָט זיך אױסגעדרײט און אַראָפּגעלאָזט אַ ליפּ:
 
„כ׳בין ברוגז!“
 
„פֿאַר װאָס ביסטו ברוגז?“
 
„װײַל ביסט אַ גזלן!“
 
„אַז דער טאַטע האָט מיר געהײסן, אױף מײַן װאָרט! ער האָט נאָך געהײסן כאַפּן דײַן קאַץ אין אַ זאַק אַרײַן און זי אַראָפּװאַרפֿן פֿון בערגל, אַזױ, פּליוך, אין װאַסער אַרײַן!“
 
„און מײנסט, ס׳װעט דיר זײַן געשאָנקען? גאָט װעט דיך שטראָפֿן! מיקאָלײַ זאָגט, אַז דײַן װאָרצל מוז װערן אַזױ גרױס, װי דער אָפּגעהאַקטער עק.“
 
זעליק איז אױף אַ מינוט צעמישט געװאָרן, זיך אָנגעכאַפּט פֿאַר דער באַק און אים האָט זיך בעת־מעשׂה מיט אַן אמת אױסגעדאַכט, אַז דער װאָרצל װערט לענגער.
 
„ס׳איז אַ ליגן! אין װיפֿל װעטסטו זיך, אַז מאָרגן האָב איך אים שױן נישט? כ׳האָב אַזאַ מיטל!“
 
„װאָס פֿאַר אַ מיטל?“
 
„מע שמירט אים אױס מיט טױבנבלוט עטלעכע מאָל, װערט ער פֿאַרדאַרט און פֿאַלט אַראָפּ.“
 
„טאָ פֿאַר װאָס טוסטו עס נישט?“
 
„װײַל די מאַמע זאָגט, דער װאָרצל איז מזלדיק און אַז כ׳װעל אים אַראָפּנעמען פֿאַר 13 יאָר, װעט ס׳מזל אַנטלױפֿן.“
 
„און דו ביסט מזלדיק?“
 
„אַװדאי, זעסט, מיך האָט די װײַסל שױן דרײַ מאָל אַרױסגעװאָרפֿן... און כ׳װאָלט אַפֿילו אין ים אױך געקאָנט שװימען! מײַן טאַטע איז שױן אַזױ לאַנג פֿישער און האָט נאָך קײן מאָל קײן גאָלדן פֿישל נישט געכאַפּט. און איך װײס, װוּ זײ װױנען אױך! און דו װײסט נישט!“
 
„װוּ?“ 
 
„אין קעסלגריבער!“
 
„זעליק, ס׳איז אמת, אַז אַ קעסלגרוב מוז יעדעס יאָר צונעמען אַ מענטש?“
 
„אַװדאי, זײ װױנען דאָרט מיט די גאָלדענע פֿישלעך! דו װײסט, אַז כ׳װעל עלטער װערן, װעל איך אַהין זיך אַראָפּלאָזן צו די גאָלדענע פֿישלעך.“
 
„און אַז זײ װעלן דיך נישט אַרױסלאָזן?“
 
„זײ װעלן יאָ אַרױסלאָזן!“
 
„און װאָס װעסטו דאָרט טאָן?“
 
„װײסט װאָס, דאָרטן ליגן אַלע ים־אוצרות, װעל איך זיך אָנלײגן פֿולע קעשענעס מיט גאָלד און בריליאַנטן און קומען צוריק.“
 
„און װעסט מיך אױך מיטנעמען?“
 
„דיך? אַז ביסט ברוגז!“
 
„אַװדאי בין איך ברוגז!“
 
„װעל איך דיך נישט מיטנעמען!“
 
„טאָ נעם נישט!“
 
„טאָ גיב מיר אָפּ ס׳גאָלדענע פֿישל!“
 
„ס׳גאָלדענע פֿישל? טאָ פֿאַר װאָס ביסטו אַזאַ שלעכטער, נעמסט מײַן קעצל און – –“
 
„אױף מײַן װאָרט, כ׳װעל מער דעם עק נישט אָפּהאַקן!“
 
„אַז דו האָסט שױן אָפּגעהאַקט!“
 
„רחל, װוּ ביסטו? ס׳עסן װערט קאַלט“, האָט די אַלטע דינסט גערופֿן פֿון שטוב אַרױס.
 
„כ׳גײ שױן“, האָט רחל געענטפֿערט און זיך אױפֿגעשטעלט.
 
„קום מאָרגן צו אונדז, רחל, באָטשאַנעס זײַנען שױן געקומען צו פֿליִען, װעסט קומען?“
 
„כ׳װעל קומען.“
 
רחל איז אַרײַן אין שטוב.

ב.
 
דער װאַלד האָט פֿרײלעך גערױשט, געשמעקט מיט קאַליפֿאָניע.
 
זעליק, אַן אָפּגעברענטער, װי אַ ציגײַנערל, איז זיך געגאַנגען אַ באָרװעסער איבערן װאַלד, אױסגעמיטן די סטעשקע, װוּ אַלע גײען, געשפּרײַזט איבער דער שװאַרצער, זומפּיקער, מיט מאָך באַװאַקסענער ערד און הנאה געהאַט װי די קילע, פֿײַכטע ערד צעגײט און פֿידלט אונטער זײַנע פֿיסלעך, װי גוט אױסגעקנאָטן טײג. דאָס ייִנגל האָט געהאַלטן אַ שליסל אין מױל און געפֿײַפֿט אױף װאָס די װעלט שטײט.
 
רחל, אַ פֿרײלעכע, מיט צעפֿלאַמטע בעקלעך, מיט די שיך און זאָקן אין די הענט, איז דעם ייִנגל נאָכגעגאַנגען.
 
שטראַלן, װאָס זײַנען געװען באַהאַלטן טיף אין װאַלד, האָבן מיט אַ מאָל גענומען שטיפֿן, זיך פֿלעכטן אַרום רחלען. די שטראַלן האָבן זיך פֿאַרגנבֿעט פֿון הינטן, איר אַ קוש געטאָן, צוריק אָפּגעשפּרונגען און מיט אַ מאָל זי אַ גאָס אָפּ געטאָן מיט אַזאַ זילבערנער ליכטיקײט, אַז רחל האָט אַזש פֿאַרזשמורעט די אױגן און אַרױסגעלאָזט אַ פֿרײלעכן קװיטש.
 
פֿײגל זײַנען געװאָרן לעבעדיקער, זיך אַרױסגעריסן מיט אַ פּאַטשערײַ פֿון טיפֿן גראָז, געבליבן הענגען אַנטקעגן דער צעפֿלאַמטער זון און האָבן זיך צעטרעלט. דער װאַלד האָט פֿרײלעך גערױשט, געשמעקט מיט קאַליפֿאָניע.
 
און עס האָט זיך געדאַכט גלײַך מחנות פֿידל־שפּילער זײַנען צעװאָרפֿן איבערן װאַלד, װערן אַלץ מידער, הערן ביסלעכװײַז אױף צו שפּילן – האָבן די פֿידל־שפּילער דערזען װי אַ יונג פּאָרל שטײט האַנט אין האַנט באָרװעסע אױף דער פֿײַכטער ערד, האָבן זײ זיך דערפֿילט ייִנגער, ראַש און ראַשער גענומען רײַבן זײערע בױגנס אָן געל־רױטלעכע שטיקער קאַליפֿאָניע, און די הױכע סאָסנעס, װי אָנגעצױגענע סטרונעס, האָבן אַ ציטער געטאָן, זיך צעברומט, װי אַ װײַטער שטילער ים: יוגנט! יוגנט!
 
אַרױסגײענדיק פֿון װאַלד, האָט דאָס פּאָרל זיך אַװעקגעזעצט אױפֿן ברעג פֿון דער װײַסל און גענומען שװענקען אין דעם דורכזיכטיקן װאַסער זײערע בלאָטיקע פֿיסלעך.
 
אױף דער צװײטער זײַט װײַסל האָבן זיך געצױגן ברײטע גרינע לאָנקעס, דורכגעװאָרפֿן מיט געלן „כאַבער“.
 
איבער דער לאָנקע איז אַרומגעגאַנגען אַ װײַסער בושל מיט אַ שװאַרצן עק. ער האָט געהױבן זײַנע רױטע פֿיס, װי שטאָלצן, גדלותדיק פֿאַרריסן זײַן לאַנגן האַלדז מיטן רױטן שנאָבל און געשלונגען מיט אַ „קליו־קליו“ גרינע זשאַבקעלעך. און אַז די זון איז אַרױסגעשװוּמען פֿון הינטער אַ װאָלקן און גענומען באַקן, האָט דער בושל זיך אַװעקגעשטעלט אױף אײן פֿוס, באַהאַלטן זײַן רױטן שנאָבל מיט אַ האַלבן קאָפּ אונטער אַ פֿליגל און איז אַזױ געבליבן שטײן אױף דער גרינער לאָנקע, װי אַן אױסגעמאָלטער.
 
„רחל, װײסט װאָס װאָלט געװען אַ גוטע זאַך?“ 
 
„װאָס?“
 
„טאָ שװער זיך, אַז װעסט קײנעם נישט דערצײלן!“
 
„אָסור נישט!“
 
„גײ, כ׳האָב מורא, װעסט יאָ דערצײלן!“
 
„אױף מײַן װאָרט, נישט, זעליק!“
 
„געדענק!“ און זעליק האָט אױפֿגעהױבן אַ פֿינגער צו דער נאָז. „װײסט װאָס מיר איז אײַנגעפֿאַלן?“
 
„װאָס?“
 
„דו װעסט נישט טרעפֿן!“ האָט זיך זעליק צעלאַכט.
 
„זאָג שױן!“ האָט רחל זיך געבעטן, אָנגענומען זעליקן בײַ אַ האַנט און געריבן איר נאַס פֿיסל אָן זײַנס.
 
„דו װײסט, װען מיר קריגן אַ גענדזן אײ, אױ, װאָלט דאָס געװען גוט!“
 
„צו װאָס דאַרפֿסטו אַ גענדזן אײ?“
 
„כ׳װאָלט עס אַרײַנגעלײגט אין נעסט צו די באָטשאַנעס, װאָלט אַרױסגעקומען אַ האַלבער באָטשאַן און אַ האַלבע גאַנדז.“
 
„און דער באָטשאַן װעט דיך צולאָזן?“
 
„כ׳װעל עס פֿאַר טאָג אַרײַנלײגן, װען בײדע פֿליִען אַװעק.“
 
„זעליק, דו װײסט װער עס ברענגט קלײנע קינדער? ברײַנע זאָגט, אַז אַ באָטשאַן ברענגט אַ קלײן קינד אין אַ קאָשיקל. װוּ װױנען אַלע קינדער?“
 
„אין הימל!“
 
„און אַז ס׳רעגנט?“
 
„אַז ס׳רעגנט? כ׳װײס נישט! מסתּמא באַהאַלטן זײ זיך, װען די װאָלקנס גײען אַראָפּ צו דער װײַסל זיך אָנטרינקען.“
 
„און דער באָטשאַן, װאָס שטײט אױף דער לאָנקע, קען ברענגען קלײנע קינדער?“
 
„אַװדאי!“
 
„זעליק, און אַז איך װעל שטאַרק װעלן, װעט דער באָטשאַן מיר אױך ברענגען אַ קינד?“
 
„אַװדאי!“ און זעליק האָט אױסגעשטרעקט די הענט. „אַזאַ באַרג מיט קינדער!“
 
אַ צװײטער בושל, עטװאָס אַ קלענערער, מיט אַ װײַסן פֿליגל, װי אַן אָפּגעקאַלכטער, האָט זיך פּאַמעלעך אַראָפּגעלאָזט. דער „ער“, װאָס איז געשטאַנען אין מיטן דער לאָנקע, האָט זיך װי אױסגעטשוכעט, צעשפּרײט די פֿליגל, פֿאַרריסן דעם לאַנגן האַלדז, זיך פֿונאַנדערגעגענעצט און גענומען לױפֿן אַרום און אַרום דער „זי“ מיט אַן אַראָפּגעלאָזטן קאָפּ און געשריגן –“קליאַ־קליאַ“. דער „ער“ האָט זיך אָפּגעשטעלט, אױפֿגעהױבן זײַן רױטן, עטװאָס צעעפֿנטן שנאָבל, װוּ ער האָט געהאַלטן אַ גרין זשאַבקעלע, װױלעריש געקוקט אױף דער „זי“, װי ער װאָלט געזאָגט: „בײַ מיר װעט שױן אַ װײַב נישט שטאַרבן פֿון הונגער“, און עס איר אַרונטערגעטראָגן. בשעת די „זי“ האָט זיך געקרעקט, געהױבן דעם האַלדז, געגלאָצט מיט די אױגן און געשלונגען דאָס זשאַבקעלע, װאָס האָט זײער קײן חשק ניט געהאַט צו מאַכן אַ שפּאַציר איבערן בושלס גרגרת, האָט דער „ער“ איר עטלעכע מאָל פֿון ליבשאַפֿט װעגן אַ פּיק געטאָן מיטן שנאָבל, אײַנגענורעט זײַן קאָפּ צו איר אונטערן פֿליגל און עפּעס געזוכט. ער האָט זיך צוריקגעזעצט, גענומען פּאַטשן מיט די פֿליגל, איז געפֿלױגן נידעריק אַרום דער „זי“, האָט געמאַכט חנדלען מיטן בייגיקן, קלוגן האַלדז און דער תּמיד שטילער פֿױגל האָט זיך צעזונגען: „קליאַ־קליאַ־קװע, קליאַ־קליאַ־קװע!“
 
זעליק איז אַרױס פֿון װאַסער.
 
„גײ שױן אַהײם, רחל, און ברענג אַן אײ, איצט איז דאָס נעסט לײדיק, גיכער, טו אָן די שיך!“
 
רחל האָט אַ פֿרײלעכע אָנגעטאָן די שיך, זיך געפֿילט באַקװעמער און אַ שפּרונג געטאָן.
 
„נו, װאָס גײסטו נישט?“ האָט זעליק געפֿרעגט.
 
„כ׳פֿױל זיך אַלײן!“
 
„װעל איך מיט דיר מיטגײן, קום!“
 
און די קינדער, אָננעמענדיק זיך פֿאַר די הענטלעך, זײַנען שפּרינגענדיק פֿאַרשװוּנדן אין װאַלד.

ג.
 
זעליק איז אַ פֿרײלעכער צו צו דער סטאָדאָלע, װוּ די בושלען האָבן געהאַט דאָס נעסט, האָט גענומען פֿון רחלען דאָס אײ, עס צוגעהאַלטן מיט די ליפּן און לײַכט, װי אַ קאַץ, גענומען קלעטערן אױף דער גלײַכער לײמענער װאַנט.
 
ער האָט זיך אָנגעכאַפּט פֿאַר אַן אָפֿענער קראָקװע, געװאַרט אַ ביסל, װי ער װאָלט געזוכט דאָס גלײַכגעװיכט און זיך אַ װאָרף געטאָן מיטן קערפּער אױפֿן דאַך. דאָס נעסט איז באַשטאַנען פֿון אַן אַלטער, הילצערנער בראָנע. אין דער בראָנע איז געלעגן אַ קױש, אױסגעבעט מיט גראָז און צװײַגן. אַ טוכלער ריח פֿון פֿיש, זשאַבעס און הינדלעך האָט זעליקן אַ שלאָג געטאָן אין פּנים אַרײַן. אין דעם נעסט זײַנען געלעגן דרײַ גרױסע אײער. זעליק האָט אַרױסגענומען אַן אײ, אַרײַנגעלײגט אָנשטאָט דעם דאָס גענדזענע און געװאָלט זיך אַראָפּלאָזן פֿון דאַך, װי בײדע בושלען האָבן זיך מיט אַ מאָל באַװיזן און זיך געטראָגן מיט צעשפּרײטע פֿליגל גלײַך אױף זעליקן. זעליק האָט נאָך צײַט געהאַט אַראָפּצושפּרינגען, נאָר ער האָט זיך אַזױ דערשראָקן, די בושלען זאָלן אים נישט צעפּיקן, אַז ער איז געבליבן אַ רגע שטײן מיט דעם אײ אין בײדע הענט.
 
„זעליק, שפּרינג אַראָפּ!“
 
זעליק האָט זיך אײַנגעקאָרטשעט, פֿאַרשטעלט דאָס פּנים מיט בײדע הענט, װי אײנער װאָס דערװאַרט קלעפּ, און גענומען זיך אַראָפּגליטשן פֿון משופּעדיקן דאַך.
 
דער „ער“, דורכפֿליִענדיק, האָט אױסגעצױגן זײַן לאַנגן האַלדז, זיך פֿאַרמאָסטן מיט זײַן שאַרפֿן שנאָבל זעליקן אין פּנים אַרײַן. זעליק האָט אױסגעמיטן דעם בושלס שנאָבל, געכאַפּט אַ פּיק אין דער פּלײצע און איז אַראָפּגעפֿאַלן פֿון דאַך, װי אַ שטײן. דאָס אײ האָט זיך צעשפּריצט און אָפּגעגאָסן זעליקן מיט אַ געלער פֿליסיקײט.
 
רחל האָט געמײנט, אַז זעליק איז געװיס טױט פֿון דעם קלאַפּ, האָט זי זיך גענומען אױסקנײַפּן שטיקער פֿלײש, געפֿאַלן לעבן זעליקן אױף די קניִען, אים אַרומגעכאַפּט מיט בײדע הענטלעך, גענומען קושן און זיך צעװײנט:
 
„זעליקל, טײַערער מײַנער, ס׳טוט דיר װײ, זאָג? אַלץ בין איך שולדיק! צו װאָס האָב איך געבראַכט דאָס אײ?“
 
 	אַז זעליק איז פֿון דעם קלאַפּ געקומען, האָט ער דערפֿילט אַ װײטיק אין דער פּלײצע און זיך דערמאָנט, אַז דער בושל האָט אים אַ פּיק געטאָן. רחל, דערזעענדיק, אַז פֿון רעקל רינט בלוט, האָט זי זיך אַ כאַפּ געטאָן פֿאַרן קעפּל.
 
 	„אױ, מאַמעשי, בלוט!“
 
 	און זי האָט זיך װידער אַװעקגעזעצט לעבן זעליקן אױף די קניִען און אים גענומען בעטן:
 
 	„זעליקל, טײַערער מײַנער, קום צו אונדז, ברײַנע װעט דיר עפּעס צולײגן, זי װעט, אָסור, קײנעם נישט דערצײלן, װעסט זען, כ׳בעט דיך, זעליקל, קום!“
 
 	זי האָט אים אַ קוש געטאָן און זיך צעװײנט:
 
 	„אַלץ איבער מיר!“
 
זעליק, זעענדיק, אַז מען װײנט איבער אים, האָט ער זיך מיט אַן אמת דערשראָקן, פֿאַרגעסן אָן דעם װײטיק און זיך אױפֿגעשטעלט.
 
 	„קום, רחל, מיר װעלן צוגײן צום װאַסער, װעסטו מיר אָפּװאַשן דאָס בלוט, גוט? װײן נישט, מיר װעט גאָרנישט זײַן! כ׳האָב שױן געהאַט גרעסערע לעכער אין קאָפּ און ס׳האָט זיך אױסגעהײלט.“
 
 	„ביסט בײז, זעליק?“
 
 	„נײן!“
 
 	„װילסטו מיר זאָלן אײביק זײַן חבֿר?“
 
 	„אַװדאי װיל איך!“
 
 	„זעסט, כ׳האָב דיך אַזױ ליב –“ האָט רחל געזאָגט און געכאַפּט איר הענטל איבער דעם עלנבױגן אין מױל אַרײַן, פֿאַרקװעטשט די אױגן און אַ שטאַרקן ביס זיך געטאָן, אַז אַלע אירע צײנדלעך, פֿאַרלאָפֿענע מיט בלוט, האָבן זיך אַרױסגעפּרעסט.
 
 	זײ האָב געשװיגן, זײַנען געגאַנגען איבער די דיקע, טרוקענע צװײַגלעך,װאָס האָבן זיך געבראָכן אונטער זײערע פֿיסלעך, זײַנען געגאַנגען צו דער װײַסל.
 
 	רחל, װי אַ קלײנע מאַמע, האָט זיך גענומען פּאָרען אַרום זעליקן. זי האָט אים אױסגעטאָן דאָס רעקל, דערנאָך האָט זי אַראָפּגעצױגן דאָס העמדל, זיך אין גאַנצן פֿאַרגעסן, אַז מ׳טאָר ניט קוקן אױף אַ נאַקעט ייִנגל, זי האָט גענומען איר װײַס פֿאַרטעכל, עס געטונקען אין קאַלט װאַסער און אַרומגעװישט זעליקן די װוּנד. זעליק איז געלעגן אױף אַלע פֿיר, װי אַ פֿאַרװוּנדעט חיהלע, האָט זיך קײן ריר נישט געטאָן און הנאה געהאַט, װאָס רחל פּאָרעט זיך אַרום אים. און אַז זי האָט די װוּנד אַרומגעװישט, האָט זי אױסגעװאַשן איר פֿאַרטעכל, עס גוט אױסגעדרײט, אַרױפֿגעלײגט עס זעליקן אױף דער װוּנד, זיך פֿאַרקליבן מיט אים צװישן קוסטעס, אין שאָטן, און אים געהײסן זיך אױסציִען מיטן פּנים אױף איר שױס, אַז די װוּנד זאָל זיך עטװאָס צוטריקענען.
 
 	זעליק האָט געפֿאָלגט און איז גלײַך אַנטשלאָפֿן געװאָרן בײַ רחלען אױפֿן שױס.
 
 	רחל האָט יעדע װײַלע אונטערגעהױבן דאָס פֿאַרטעכל – געקוקט, צי די װוּנד פֿאַרטריקנט זיך. די װוּנד אָבער האָט געבלוטיקט, האָט רחלען פֿאַרקװעטשט אונטערן הערצל און זי האָט זיך שטיל צעװײנט. און אַ פֿאַרװײנטע, מיט רױטע פֿאַרלאָפֿענע אױגן, האָט רחל אײַנגענורעט איר קעפּל צװישן די בלעטער און איז אײַנגעשלאָפֿן.

ד.
 
די בושליכע איז אַ גאַנצן פֿרימאָרגן ניט אָפּגעטראָטן פֿון איר נעסט – האָט געקוקט, װי דאָס קלײנװאַרג פּיקט זיך פֿון די אײער.
 
 	דער „ער“ איז געװעזן צעטראָגן, האָט געשװעבט איבערן נעסט מיט מאָדנע אױסגעשרײען, געבראַכט יעדעס מאָל דער „זי“ עפּעס אין מױל אַרײַן און געשפּרײַזט אַרום דער סטאָדאָלע גיך, מיט אַן אײַנגעקאָרטשעטן האַלדז צװישן די פֿליגל.
 
 	די „זי“ האָט אַרױסגעלאָזט אַ מאָדנעם „קליו־קליו“. דער „ער“ האָט זיך צוגעזעצט, צעשפּרײט די פֿליגל און געזעסן בײַם נעסט. ער איז אױף אַ רגע װי צעטומלט געװאָרן, געקוקט אױף דער „זי“, װאָס האָט אַראָפּגעלאָזט פֿאַרשעמט דעם קאָפּ, װי זי װאָלט זיך געבעטן: „אַז כ׳בין אױף מײַן װאָרט ניט שולדיק.“ אַ קלײן גענדזעלע האָט זיך אַרױסגעקײַקלט פֿון דער אױסגעגעסענער שאָל פֿון אַן אײ. דער בושל האָט דערפֿילט, װי אַלץ אין אים נעמט זיך טרײסלען און ער האָט זיך אַ װאָרף געטאָן אױף דער „זי“, געפֿליקט מיטן שנאָבל אירע פֿעדערן. די „זי“ האָט נאָך טיפֿער אַראָפּגעלאָזט דעם קאָפּ, זיך נאָך נענטער צוגערוקט צום „ער“ און זיך נישט געװערט. אַלץ אין איר האָט זיך געבעטן: „שלאָג בעסער!“
 
דער בושל האָט אַ פּיק געטאָן דאָס קלײנע גענדזל מיטן שנאָבל, עס געכאַפּט פֿאַרן קעפּל און עס אַ שלײַדער אַראָפּ געטאָן פֿון דער סטאָדאָלע. ער האָט גענומען צעװאַרפֿן מיטן שנאָבל און מיט די לאַפּעס דאָס נעסט, מער זיך נישט אַרומגעקוקט אױף דער „זי“, איז געשטאַנען אַ װײַלע און אַװעקגעפֿלױגן.
 
 	די „זי“ האָט זיך אױסגעגלײַכט, גענומען שאַרפֿן אָן די צײן פֿון דער בראָנע איר שנאָבל און געטראַכט, אַז זי איז אַ פֿאַרלױרענע, אַז דער „ער“ איז געפֿלױגן זי פֿאַרמסרן פֿאַר דער סטאַדע.
 
 	די „זי“ האָט אױפֿגעהױבן אײן פֿוס, גענומען שטאַרקער שאַרפֿן איר שנאָבל אָן דער בראָנע און זיך צעװײנט אױף איר שטײגער. זי איז געװען זיכער, אַז דאָס איז נישט איר שולד, אַז אַן אומגליק איז איר געשען, אַז זי װעט זײ דערצײלן, די עלטסטע פֿון דער סטאַדע... זי װעט זײ װײַזן די צװײ קינדער, עכטע בושעלעך, מיט רױטע לאַפּקעס און רױטע שנעבעלעך... און זי האָט זיך װידער צעװײנט.
 
***
 
זעליק מיט רחלען זײַנען געזעסן אױף דעם פּליט.
 
 	„דו װײסט, רחל?“
 
 	„װאָס?“
 
 	„פֿון הײַנט אָן װעל איך קאָנען שװימען פּונקט װי אַ קאַטשקע.“
 
 	„װי אַזױ?“
 
 	„כ׳װעל זיך אױפֿשנײַדן די פֿינגער פֿון –“
 
 	„זאָלסט עס נישט טאָן, הערסט, זעליק! כ׳װעל, אױף מײַן װאָרט, אײביק מיט דיר זײַן ברוגז, אײביק!“
 
 	„אַז דו לאָזסט נישט! הער מיך אױף אַפֿריִער אױס!“
 
 	„אַװדאי לאָז איך נישט!“
 
 	„זעסט, כ׳װעל נעמען די הײַטלעך פֿון גענדזענע לאַפּקעס, זײ אַרײַנמאַכן צװישן מײַנע פֿינגער, זײ פֿעסט אַרומבינדן, ביז זײ װעלן זיך אײַנװאַקסן און דערנאָך...“
 
 	„און בלוט װעט נישט גײן?“ האָט אים רחל איבערגעריסן.
 
 	„אַװדאי װעט נישט גײן! אָפֿעלאָ האָט מיך אױסגעלערנט זיך צעשנײַדן אַ פֿינגער מיטן שאַרפֿסטן מעסער און ס׳זאָל קײן בלוט נישט גײן, איר מאַמע איז דאָך אַ מכשפֿה!“
 
 	„דו ביסט דאָך ברוגז מיט אָפֿעלאָן?“
 
 	„אַװדאי בין איך ברוגז! די װײסט, רחל, אָפֿעלאָ האָט אַזאַ גראָז, אַז מען טוט עס אַ לעק, שלאָפֿט מען אַ גאַנצן מעת־לעת. גלײבסט נישט? אױף מײַן װאָרט!“
 
 	„האָט זי!“
 
 	זײ האָבן אַ װײַלע געשװיגן.
 
 	„זעליק, ס׳איז טאַקע אמת, אַז אָפֿעלאָס מאַמע גײט אין שיך פֿון מענטשלעכע אָדערן?“
 
„אַװדאי. דו װײסט, אָפֿעלאָס מאַמע קאָן װערן אַ שטרױ אױך, זיך באַהאַלטן אין קלענסטן שפּעלטל! זי איז דאָך אַן אמתע מכשפֿה!“
 
 	די שטילע װײַסל האָט זיך געבלעזלט. פֿון די בלעזלעך זײַנען געװאָרן קרײַזן. די קרײַזן זײַנען זיך צעװאַקסן, האָבן אײַנגעשלונגען אײנער דעם צװײטן, זײַנען געװאָרן גרעסער און גרעסער און די תּמיד רויִקע װײַסל, װאָס האָט אױסגעזען װי אַ קרישטאָלענער שפּיגל, איז װי פֿאַרגליװערט געװאָרן, אײַנגעשלעפֿערט אַלץ אַרום.
 
אַ שװאַלב האָט דורכגעפֿלאַטערט, דערזען אין װאַסער נאָך שװאַלבן, האָט ער פֿון הײמלעכקײט װעגן זיך אָפּגעשטעלט, אײַנגעטונקט דאָס שנעבעלע, און די װײַסל האָט זיך אױף דאָס נײַ צעבלעזלט.
 
 	זעליק האָט דערצײלט, אַז אונטערן „שװאַרצן שטײן“, אין אַ גלעזערנעם פּאַלאַץ װױנט װאַנדע, די קײסערין פֿון דער װײַסל. זומער, אין די גרױסע היצן, װען די װײַסל װערט פֿלאַך, פֿאַרקלײַבט זיך װאַנדע מיט אירע שװעסטער אױפֿן שטײן און פֿאַרנאַרן צו זיך קלײנע קינדער. זי האָט שױן אים אױך דרײַ מאָל געװאָלט כאַפּן, האָט ער אָבער אַזאַ שפּרוך, אַז ער זאָגט אים, װאַקסט גלײַך אױס אַ פֿײַערדיקע רײף און זי קאָן צו אים נישט צו.
 
 	„זעליק, און צו װאָס דאַרף װאַנדע אַזױ פֿיל קינדער?“
 
 	„צו װאָס זי דאַרף זײ? זי קושט זײ אַזױ לאַנג, ביז די נשמה גײט זײ אױס און דעמאָלט עסט זי אױף זײערע הערצלעך!“
 
 	די קינדער האָבן דערזען, װי אַ מחנה בושלען קומען אָנצופֿליִען, לאָזן זיך אַראָפּ אױף דער „קעמפּע“, װאָס געפֿינט זיך אין מיטן דער װײַסל.
 
 	„דאָס גײען זײ פּראַװען אַ חתונה“, האָט זעליק געזאָגט און זיך געװענדט צו רחלען, „קום, מיר װעלן צופֿאָרן מיטן שיפֿל.“
 
 	זעליק האָט אָפּגעבונדן פֿון דער פּליטע די לאָדקע. רחל האָט זיך אַרומגעקוקט צי קײנער פֿון די הײמישע זעט זײ נישט און איז אַ פֿרײלעכע אַרײַנגעשפּרונגען אין שיפֿל.
 
רחל האָט געקוקט, װי די קלײנע קרישטאָלענע װעלן פֿאַלדעװען זיך, שלינגען אײַן אײנער דעם צװײטן, בלענדן די אױגן, איז זי פֿרײלעכער געװאָרן און אַרױסגעלאָזט אַ מאָדנעם קװיטש.
 
 	זײ זײַנען אַרױס אױף דער „קעמפּע“, אַרױסגעשלעפּט דאָס שיפֿל און זיך אױסגעצױגן אױפֿן גראָז.
 
 	די בושלען האָבן זיך אױסגעשטעלט אין אַ האַלבן קרײַז. אַן עלטערע פּאָר, װי צװײ חשובֿע באַלעבאַטים מיט פֿאַרלײגטע הענט, האָבן געשפּאַנט אין מיטן קרײַז. דער „ער“ איז געקומען צו פֿליִען, געהאַלטן דאָס טױטע גענדזל אין שנאָבל, עס אונטערגעטראָגן דער עלטערער פּאָר – נאַ, זעט!
 
 	די עלטערע בושלען האָבן דאָס גענדזל באַטראַכט, באַשמעקט, געװאָרפֿן מיט זײערע לאַנגע העלדזער, געגאָדערט אױף זײער שטײגער און צװײ בושלען זײַנען אַװעקגעפֿלױגן.
 
 	באַלד זײַנען די בושלען צוריקגעקומען מיט דער „זי“. די שלוחים האָבן מיט „קליו־קליאַ, קליו־קליאַ“ איבערגעגעבן דער „זי“ס טענות. די בושלען האָבן זיך װידער צעגאָדערט, זיך געקאָכט, אַרױס פֿון קרײַז, זיך צונױפֿגעשטופּט אין אײן קופּע און פֿון דער װײַטנס האָט זיך געדאַכט, אַז אַ ברײטבײניק פֿאַרזעעניש מיט צענדליקער בױגיקע קעפּ שטײט אין מיטן דער װײַסל און שרײַט „קליו־קליו, קליאַ־קליאַ!“ – –
 
 	די בושלען האָבן אַרומגערינגלט די „זי“. דער „ער“ איז דער ערשטער צו, דערלאַנגט זײַן װײַבל אַ פּיק גלײַך אין קאָפּ אַרײַן און פֿון אַלע זײַטן האָבן זיך לאַנגע העלדזער מיט אָפֿענע שנאָבלס געטראָגן צו איר, פֿעדערן האָבן זיך געדרײט אין דער לופֿטן און דער פֿױגל איז צעריסן געװאָרן אױף שטיקלעך.
 
***
 
עס איז געװאָרן שפּעט. רחל איז געזעסן און געװײנט, געװוּסט, אַז זי מיט זעליקן זײַנען אין אַלעם שולדיק. זעליק האָט זי אױפֿגעהױבן:
 
 	„קום, רחל, מיר װעלן אַהײמפֿאָרן.“
 
 	זײ זײַנען אַרײַן אין שיפֿל. שװערע װאָלקנס האָבן זיך מיט אַ מאָל גענומען שנײַדן פֿון דער װײַסל, זיך אַװעקגעשטעלט, װי װענט, װי חורבֿות, און עס איז געװאָרן שטאָק פֿינצטער. אַ בליץ האָט אָנגעצונדן די גאַנצע װײַסל. רחל איז צעטומלט געװאָרן פֿון צו פֿיל ליכטיקײט, האָט נישט געזען, פֿאַרגעסן, אַז זי איז אין שיפֿל, און איז אױפֿגעשפּרונגען. האָט אַ קראַך געטאָן אַ דונער, גלײַך מען װאָלט שטײנערנע בערג צעריסן, און ס׳האָט אַ גאָס געטאָן אַ מבול.
 
 	רחל איז מער אין שיפֿל נישט געװעזן. זעליק האָט אַראָפּגעװאָרפֿן דאָס רעקל, געזוכט רחלען, זיך אַראָפּגעלאָזט אונטערן װאַסער – רחל איז נישטאָ.
 
 	די װײַסל האָט געשטורעמט.
 
 	שװאַרצע װאַלן, װי צערײצטע חיות, מיט שױם אױף די מײַלער, האָבן זיך אױפֿגעשטעלט אױף די הינטערשטע פֿיס, גערעװעט, זיך געװאָרפֿן אױף זעליקן. און פֿון אַלע זײַטן האָבן בליצן, װי פֿײַערדיקע סטענגעס, אים געבלענדט די אױגן. דאָס שיפֿל איז שױן געװעזן װײַט פֿון אים, זיך געטראָגן אַלײן איבער דער װײַסל. אַ װאַל האָט אים אײַנגעהילט, און זעליק האָט דערפֿילט, אַז ס׳װערט אים גרינגער, האָט ער אָפּגעלאָזט הענט און פֿיס און דערזען װי אַ פּאַלאַץ מיט גרינע פֿײַערלעך שװימט צו אים. װאַנדע, אײַנגעהילט אין װײַסלעכע בליצן, בלײַבט הענגען אין דער לופֿטן. זי רופֿט אים צו זיך, װײַזט אים רחלען, שיקט צו אים בליצן, און די בליצן, װי לאַנגע צונגען, װערן אַלץ דינער. די בליצן קיצלען, קושן, ברענען, און זײַן מאַמע שטײט איבער אים, קװעטשט ציטרין אױף צוקער און לײגט אים אין מױל אַרײַן. און מיט אַ מאָל צעשפּרײט װאַנדע אירע װאַסערדיקע האָר, די האָר װערן לענגער, װיקלען אים אַרום און, װי דורך טױזנטער רינעס, שטראָמט װאַסער, פֿאַרלעשט די בליצן און ס׳װערט אים אַזױ גוט, אַזױ גוט און ער שװימט.
