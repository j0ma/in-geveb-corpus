וואָס וויל יבֿנה?‏„יבֿנה“ וויל אויפֿלעבן דעם אַלטן חסידיזם פֿונעם בעש״ט און אַוועקשטעלן אים אויף יסודות, וואָס זענען מער צוגעפּאַסט צו יעצטיקער צײַט פֿון עיקבֿתא־דמשיחא.
אין וואָס איז באַשטאַנען דער אַלטער חסידיזם פֿונעם בעש״ט?אין דרײַ אַהבֿות׃ אַהבֿת־המקום, אַהבֿת־ישׂראל, און אַהבֿת־התּורה.
ווי האָט דער בעש״ט פֿאַרשטאַנען „אַהבֿת־המקום“?ביזן בעש״ט האָט מען פֿאַרשטאַנען אַפֿילו די ריינסטע „אַהבֿת־המקום“ (און נאָר וועגן ריינער אַהבֿה רעדט זיך דאָ, ווײַל וועגן די, וואָס האָבן ליב דעם אייבערשטן נאָר דערפֿאַר, וואָס ער גיט זיי געזונט, אַריכות־ימים, עושר וכּבֿוד, – רעדט מען דאָ בכלל ניט) נאָר ווי איינער האָט ליב אַ „מלך מפֿואר“ אָדער ווי איינער האָט ליב אַ „חכם גדול“, אין בעסטן פֿאַל, ווי איינער האָט ליב זײַן פֿאָטער. איז אָבער געקומען דער בעש״ט און האָט געלערנט, אַז מע דאַרף ליב האָבן מיט אַ געוואַלדיקן צמאון, מיט אַ געוואַלדיקן ברען, מיט אַ געוואַלדיקער לײַדנשאַפֿט, וואָס פֿילט אָן די גאַנצע נשמה מיטן גאַנצן קערפּער אַזוי, אַז עס בלײַבט פֿאַר עטוואָס אַנדערש גאָר קיין שום אָרט ניט.
איז געווען דער בעש״ט דער ערשטער, וואָס האָט אַזוי אויפֿגעפֿאַסט די ליבשאַפֿט צו השי״ת?שוין גאַנץ לאַנג פֿאַרן בעש״ט זענען געווען אַזעלכע, וואָס האָבן פֿאַרשטאַנען „אַהבֿת־ד׳“ ווי אַ לײַדנשאַפֿט, כּל־זמן דער מענטש איז נאָך אין קערפּער און האָט ניט קיין כּלות־הנפֿש בּפּועל־ממש.
ווער זענען זיי געווען?ר׳ אליעזר רוקח, ר׳ יהודה החסיד, און אין די צײַטן פֿונעם בעש״ט – רבי חיים בן־עטר.
און ווי האָבן פֿאַרשטאַנען „אַהבֿת־ד׳“ אַזעלכע מאורי־ישׂראל, ווי רבנו בחיי אבֿן־פּקודה, רמב״ם, און פֿיל אַנדערע?זײ האָבן די „אַהבֿה“ אויפֿגעפֿאַסט אַלס אַקט פֿון שׂכל, פֿון הכּרה, פֿון ידיעה.
און ר׳ אליעזר רוקח, רבי יהודה חסיד, בן־עטר, און בעש״ט אָנערקענען גאָר ניט אין „אַהבֿה“ קיין שׂכל, קיין הכּרה, און קיין ידיעה?זיי פֿאָדערן אויך שׂכל, הכּרה, און ידיעה. זיי פֿאָדערן אָבער דערבײַ, אַז די אַהבֿה צום אייבערשטן זאָל אײַנשלינגען דעם גאַנצן מענטשן׃ זײַן רעווא־דרעווין (דער אייבערשטער ווילן, דער ווילן איבער אַלע ווילנס), אַלע זײַנע איינצלנע רצונות, אַלע זײַנע חושים, זײַן גאַנצן חשק, זײַן גאַנצן לעבנסלוסט, אַלע זײַנע מחשבֿות, אַלע זײַנע דיבורים, און אַלע זײַנע מעשׂים!
האָבן זיי נאָר פֿון זייערע אייגענע נשמות אַרויסבאַקומען אַזאַ אַלץ־אויפֿעסנדיקע אַהבֿה אָדער זיי האָבן זיך דערבײַ געשטיצט אויך אויף די קדמונים?זיי האָבן אַזאַ אַהבֿה געזען בײַם משורר׃
כּאַיל תּערוג על אַפֿיקי מים כּן נפֿשי תערוג אליך אלקים…
צמאָה נפֿשי לאלקים לאל חי…
מי לי בשמים ועמך לא חפֿצתּי בֿאָרץ…
כּלה שארי ולבֿבֿי צור לבֿבֿי וחלקי אלקים לעולם…
ווען רוקח, ר׳ יהודה החסיד, בּעש״ט, און בן־עטר האָבן עס געזען בײַם משורר, וואָס האָבן זיי דאָ ווידער אויפֿגעטאָן?די ווערטער פֿונעם משורר ווייסן אַלע. מע נעמט עס אָבער אָן נאָר פֿאַר אַ שירה פֿון אַן אויסגעוויילטן אין באַזונדערע מינוטן פֿון רוח־הקודש, זענען געקומען רוקח, ר׳ יהודה חסיד, בן־עטר, און בעש״ט און האָבן דערפֿון געמאַכט אַ נויטווענדיקייט פֿאַר יעדן איינציקן אין יעדער שעה און אין יעדן אויגנבליק, אַזוי ווי לופֿט צו אָטעמען.
און וואָס זשע האָט דאָ מחדש געווען דער בעש״ט באַזונדער?בײַם רוקח, בײַ ר׳ יהודה החסיד, און בײַ ר׳ חיים בן־עטר איז די דערמאָנטע אַלץ־אויפֿעסנדיקע אַהבֿה, דאָך נאָר אַ „מיצוות־עשׂה“ ווי אַלע אַנדערע „מיצוות־עשׂה“. בײַם בעש״ט איז עס אָבער – אַ יסוד פֿון אַלץ. ער הערט ניט אויף צו רעדן וועגן איר אין אַלע זײַנע תּורות, מעשׂיות, און ווערטלעך.
און ווי האָט דער בעש״ט פֿאַרשטאַנען „אַהבֿת־ישׂראל“?אַ מאָל האָט דער בעש״ט געזאָגט צו איינעם׃ „מעגסט מיר גלייבן. איך האָב ליב דעם ערגסטן ייִדן אין דער וועלט פֿיל מער ווי דו האָסט ליב דײַן בעסטן קינד“…
אָט דאָס האָט בײַם בעש״ט געהייסן „אַהבֿת־ישׂראל“.
און וואָס האָט בײַם בעש״ט געהייסן „אַהבֿת־התּורה“?אויב מע זאָל פֿאַרשטיין אונטער „תּורה“ נאָר דאָס לערנען מיט חריפֿות, בקיאות, און עמקות דאַן קען מען געפֿינען אַזאַ „אַהבֿת־התּורה“ אויך בײַ אַנדערע גאונים און צדיקים, און אפֿשר נאָך מער ווי בײַם בעש״ט. די „אַהבֿת־התּורה“ פֿונעם בעש״ט רירט אָבער אָן איבערהויפּט דעם אור־תּורה, דעם אור־הגנוז, די דבֿקות בד׳ יתברך דורך די אותיות־התּורה, די „עולמות, נשמות, ואלהות“, וואָס זענען דאָ אין יעדן אות און פֿון די אותיות ווערן ווערטער און פֿונעם צירוף פֿון די ווערטער ווערן ייִחודים־נוראָים, וואָס זענען מקרבֿ ביאת־המשיח.
און פֿאַר וואָס הייסט אַלץ בײַ דיר „אומקערן זיך צום אורשפּרינגלעכן חסידיזם“ פֿונעם בעש״ט? פֿאַר וואָס זאָגסטו ניט איינפֿאַך׃ „צום חסידיזם“?ווײַל דער הײַנטיקער חסידיזם איז אַוועק זייער ווײַט פֿונעם ריינעם חסידיזם פֿון בעש״ט.
אין וואָס איז דער הײַנטיקער אָפֿיציעלער חסידיזם אַוועק פֿון בעש״טס חסידיזם?פּשוט אין דעם, וואָס ער פֿאַרמאָגט שוין הײַנט ניט אין זיך, ניט יענע אַהבֿת־המקום, ניט יענע אַהבֿת־ישׂראל, און ניט יענע אַהבֿת־התּורה‪.‬
וואָס הייסט?גאַנץ איינפֿאַך. רעדן, רעדן הײַנטיקע חסידים אויך וועגן דעם אַלעמען. זיי מישן אָבער אַרײַן דערין פֿיל זײַטיקע זאַכן, פֿיל פּשטלעך, דרושים, און פּילפּולים, אַזוי, אַז דער עיקר זעט זיך גאָר ניט אַרויס. צווייטנס, און דאָס איז דער עיקר, איז דאָס חסידות הײַנט געוואָרן בײַ אַ טייל חסידים נאָר אַ ריין אויסערלעכע זאַך׃ מע לערנט אָן טעם; מע דאַוונט אָן טעם; מע יאָגט זיך נאָך עושר און כּבֿוד ניט ווייניקער, און אַ מאָל אויך נאָך מער, פֿון ניט־חסידים; מע האַלט שטענדיק אין איין לויבן דעם אייגענעם „רבי“ און אַראָפּוואַרפֿן די אַנדערע „רביים“ מיט זייערע חסידים; מע האָט אויפֿגעשטעלט רבייִשע הויפֿן מיט רבייִשע דינאַסטיעס און מע פֿירט שטענדיק די פּאָליטיק פֿון יענע הויפֿן מיט יענע דינאַסטיעס; מע פֿאַרברענגט אַ שטיק לעבן אין קריגערײַען וועגן רבנים, שוחטים, און אַנדערע כּלי־קודש; מע האַלט נאָר זיך אַליין פֿאַר שיינע ייִדן און אַלע איבעריקע ייִדן – פֿאַר נישט מיט נישט; מע שטעלט אַרײַן דאָס גאַנצע חסידות נאָר אין אויסערן הילוך, אין אויסערלעכן לבֿוש, און אין אויסערלעכע מינהגים; מע מישט שטענדיק צונויף פֿאַנאַטיזם מיט פֿרומקייט; מע איז רודף די יוגנט פֿאַר קלייניקייטן און נאַרישקייטן און מע איז זיי טייל מאָל מדחה־בידים פֿונעם רעליגיעזן ייִדנטום…
הייסט נאָך דיר נאָך, אַז די הײַנטיקע חסידים פֿאַרמאָגן אין זיך נאָך ווייניקער עכטע און ריינע ייִדישקייט פֿון די ניט־חסידים?חס־ושלום! ערשטנס, האָב איך דאָ גערעדט נאָר וועגן אַ טייל פֿון הײַנטיקע חסידים און ניט וועגן אַלע. עס זענען דאָ געוויס פֿאַראַן הײַנט אויך גאָר אַנדערע חסידים׃ מיט אַ טיפֿער פּנימיות, מיט אַ טיפֿסטער דבֿקות, מיט פֿײַערדיקער אַהבֿה צום אייבערשטן, מיט ליבע צו אַלע ייִדן, מיט ליבע צום אמת און שטרעבונג צו שלום, מיט שטאַרקע און קלאָרע פֿאַרשטענדעניש פֿאַר אַלץ, וואָס קומט פֿאָר אַרום און אַרום. צווייטנס, האָבן אַפֿילו די אַנדערע חסידים, די חסידים פֿון אויסערלעכקייט און לבֿוש, אויך פֿיל מידות־טובֿות, וואָס אַלע אַנדערע ייִדן פֿאַרמאָגן אין זיך. וואָס פֿאַר אַ פֿעלערן דער הײַנטיקער חסיד זאָל אין זיך ניט האָבן פֿאַרמאָגט ער דאָך אין זיך שטענדיק אַ געוויסע בושה, אַ געוויסע ייִראה פֿאַרן אייבערשטן, אַ געוויסע צעבראָכנקייט, עטוואָס שיפֿלות, ענווה, נייגונג צו חסד, צו גוטסקייט, צו ליבשאַפֿט. נאָר אַלע, סײַ די פּנימיותדיקע חסידים, סײַ די אויסערלעכע, סײַ סתּם ייִדן, נייטיקן זיך הײַנט אין אַ נײַעם אור, וואָס זאָל אַרײַנשײַנען אין די נשמות, אין חסידות־שלעתיד־לבֿוא, אין שטראַלן פֿון אורו־של־משיח…
וויל „יבֿנה“ זײַן אָט די „חסידות־שלעתיד־לבֿוא“ און אָט די „שטראַלן פֿון אורו־של־משיח“?יענע חסידות אין נאָך יעצט ניטאָ. די שטראַלן פֿון אור־המשיח באַווײַזן זיך אויך יעצט קוים־קוים און דאָס אויך נאָר פֿאַר באַזונדערע זכּי־הראות. „יבֿנה“ וויל אָבער מאַכן די הכנה פֿאַר דעם. „יבֿנה“ וויל ביסלעכווײַז מכשיר זײַן יחידים פֿאַר דעם. זי וויל שאַפֿן כּלים פֿאַר דעם אור, וואָס דאַרף פֿריִער אָדער שפּעטער קומען.
און אין וואָס וועט די „חסידות־שלעתיד־לבֿוא“ זײַן אָפּגעטיילט, ניט נאָר פֿון דער יעצטיקער אויסערלעכער חסידות נאָר אויך „פֿון דער פּנימיותדיקער“ און אַפֿילו פֿון בעש״טס חסידות?אָפּגעטיילט פֿון דער פּנימיותדיקער חסידות, און אַפּשיטא שוין פֿונעם בעש״טס חסידות וועט זי בשום־אופֿן־ואופֿן ניט זײַן. אַדרבה! זי וועט זײַן אין גאַנצן געבויט אויף דאָס חסידות פֿונעם בעש״ט. אלא וואָס דען? זי וועט גיין ווײַטער, ברייטער און טיפֿער, ווי עס פּאַסט פֿאַר אַ צײַט פֿון עיקבֿתא־דמשיחא.
אין וואָס וועט באַשטיין אָט דאָס ווײַטער גיין, פֿאַרברייטערונג און פֿאַרטיפֿונג?אין דער צײַט פֿונעם בעש״ט איז גענוג געווען, אַז ישׂראל זאָל לײַכטן פֿאַר זיך. אין הײַנטיקע צײַטן, אין די צײַטן ווען אַ וועלט ווערט חרובֿ און אַ וועלט ווערט געבויט, דאַרף ישׂראל זײַן אַ ליכט אי פֿאַר זיך, אי פֿאַר אַלע פֿעלקער, אַזוי ווי עס שטייט געשריבן׃ „אַני ד׳ קראתיך בצדק ואַחזק בידך ואתנך לבֿרית עם לאור גוים“ און עס שטייט געשריבן׃ „נקל מהיותך לי עבֿד להקים את שבֿטי יעקבֿ ונצורי ישׂראל להשיבֿ ונתתּיך לאור גוים להיות ישועתי עד קצה האָרץ“ און עס שטייט ווידער געשריבן׃ „אָז אהפּך אל עמים שׂפֿה ברורה לקרא כלם בשם ד׳, לעבֿדו שכם אחד“.
און אין וואָס נאָך?אין דער צײַט פֿון בעש״ט האָט מען געזוכט דעם אור־תּורה נאָר אין דער תּורה אַליין, אַ מאָל אויך אין סיפּורי־העולם, אין וועלכע מע האָט געפֿונען דעם אור־הגנוז („ספּרו בגוים את כּבֿודו“ לויט דער טיפֿער באַמערקונג פֿון רבי נחמנען׃ „מכּל הדבֿרים צועק כּבֿוד להשי״ת, אַפֿילו מסיפּורי הגוים וכ׳“). אין די צײַטן פֿונעם לעצטן גרויסן בירור מוז מען אָבער זוכן דעם אור־תּורה אויך אין די בעסטע קונסטווערק און אין וועלטלעכע וויסנשאַפֿטן, צו וועלכע מע דאַרף צוגיין מיט אַ באַזונדער ליכט אין האַנט, מיט אַ באַזונדער פֿאָרזיכטיקייט, מיטן „נר ד׳ נשמת אָדם חופֿשׂ כּל חדרי בֿטן“, וואָס טיילט אָפּ, זוכט און נישטערט, וואַרפֿט אַוועק די הויפֿנס פֿון שקרים און באַקומט דעם קערנדל פֿון אמת…
און אין וואָס נאָך?אין דער צײַט פֿון בעש״ט זענען נאָך ניט אַזוי שטאַרק פֿאַרשאַרפֿט געווען די קלאַסן־קעגנזאַצן צווישן מענטשן און עס איז נאָך נישט אַרויסגעזאָגט געוואָרן די פֿאָדערונג פֿון סאָציאַלער גערעכטיקייט מיט איר גאַנצער ערנסטקייט און אמתדיקייט. הײַנט גייען מיר, דורך די שרעקלעכע עוולות, וואָס ווערן דורך דער וועלט אָפּגעטאָן, דאָך צו אַ מער גערעכטער און ערלעכער באַציִונג צו די, וואָס אַרבעטן מיטן שווייס פֿון זייער פּנים. אין דער „חסידות־שלעתיד־לבֿוא“ וועט דעריבער אַרײַנגענומען ווערן אויך אַלץ, וואָס איז דאָ געזונט, ריין, און ערלעך אינעם סאָציאַליזם, כאָטש עס וועט מיט דער גרעסטער פֿאַרביטערונג אָפּגעוואָרפֿן ווערן אַלץ, וואָס ס׳איז דאָ אינעם סאָציאַליזם קליינלעך, עגאָיִסטיש, סוחריש־מאַטעריאַליסטיש, אומגערעכטס, קינאהדיקס, נקמהדיקס, ווילדקייט, פֿינצטערקייט, טיראַניע פֿונעם המון און טיראַניע פֿון אַוואַנטוריסטן, וואָס קריכן אַרויף אין דער הייך אויף די פּלייצעס פֿונעם המון.
אין דער „חסידות־שלעתיד־לבֿוא“ וועט אַהבֿת־המקום לײַכטן און ברענען נאָך מער ווי אין די צײַטן פֿון בעש״ט; „אַהבֿת־ישׂראל“ וועט אַריבערגיין אין אַ גרויסער אַלוועלטלעכער „אַהבֿת־אָדם“, כאָטש ישׂראל וועט שטענדיק אָנערקענט ווערן אַלס דער בן־בכור של הקדוש־ברוך־הוא, אַלס דער וואָס האָט געטראָגן, טראָגט, און וועט טראָגן דאָס געטלעכע ליכט; „אַהבֿת־התּורה“ וועט פֿאַרשפּרייט ווערן אויף אַלץ, וואָס אָטעמט מיט חכמה־עליונה, נאָך דעם ווי דאָס אינערלעכע ליכט וועט לערנען דעם ייִדן אונטערשיידן צווישן דעם, וואָס ס׳איז דאָ אין די וועלטלעכע וויסנשאַפֿטן פֿון דעת־עליון און צווישן דעם, וואָס איז דאָ אין זיי פֿון מענטשלעכע אײַנרעדענישן, טעותן, און שקרים; דער „צדק, צדק תּרדוף“, וועט פֿאַרשפּרייט ווערן אויף אַלע סאָציאַלע פֿאַרהעלטענישן און ניט נאָר פֿונעם צווייטן קלאַס וועט מען פֿאָדערן גערעכטיקייט (ווי עס טוען הײַנט די קאַפּיטאַליסטן פֿון איין זײַט און דער פּראָלעטאַריאַט פֿון דער צווייטער זײַט) נאָר, קודם־כּל, פֿון זיך אַליין און ניט נאָר אַן ענין פֿון רבים וועט עס זײַן (ווי עס געשעט הײַנט), נאָר אויך און איבער הויפּט, אַן ענין פֿון יעדן יחיד, וואָס וועט דענקען ניט אַזוי פֿיל וועגן דעם, אַז ער זאָל פֿונעם צווייטן ניט עקספּלואַטירט ווערן, ווי וועגן דעם, אַז ער זאָל דעם צווייטן ניט עקספּלואַטירן…
אפֿשר קענסטו מיר אָנצייכענען אין קורצן, ווי אַזוי דו זעסט פֿאַר זיך דעם אמתן חסיד פֿון דער צוקונפֿט, צו וועלכן דער הײַנטיקער „יבֿנה“־מענטש דאַרף זײַן אַ הכנה?איך וועל עס פּרוּוון טאָן. דער חסיד פֿון צוקונפֿט וועט לעבן נאָר פֿון אייגענער פֿיזישער אַרבעט; וועט קיינעם אין דער וועלט ניט עקספּלואַטירן; וועט קיינעם אין דער וועלט ניט טאָן די מינדסטע עוולה; וועט זײַן קדוש בקדושתו־של־מקום; וועט לעבן אין איין אומאויפֿהערלעכער דבֿקות אין אין־סוף; וועט אויפֿגיין אין געטלעכן פֿײַער בעתן דאַווענען; וועט לערנען תּורה מיט אינערלעכן, געטלעכן אור; וועט זוכן און געפֿינען אומעטום דעם אור־תּורה און אורו־של־משיח; וועט אין אַלע זײַנע מחשבֿות און מעשׂים שטרעבן נאָר צום אמתן שלום און צו אמתער אַחדות; וועט זײַן פֿול מיט ליבע און רחמים צו יעדן ייִדן, צו יעדן ניט־ייִדן, צו יעדער באַשעפֿעניש; וועט שטרעבן צו אויפֿשטעלן קומת־השכינה אין ארץ־ישׂראל און פֿאַרשפּרייטן איר אור איבער גאָר דער וועלט; וועט זײַן דער גרויסער זעער און דער גרויסער יודע; וועט זײַן אין זײַנע אייגענע אויגן נישט מיט נישט און נישט אַן אויסערלעכע ענווה וועט עס בײַ אים זײַן, נאָר אַ טיפֿסטע אינערלעכע הכּרה, ווײַל ער וועט האָבן צו יעדער צײַט דעם פֿולן באַוווּסטזײַן פֿון דעם, אַז ער איז אַ „בריה קטנה, שפֿלה, אַפֿלה, עומדת בדעת קלה מעוטה לפֿני תּמים דעים“; וועט זײַן אין יעדער רגע אַן אמתע מרכּבֿה פֿאַרן געטלעכן, אַן אמתער עבֿד ד׳, אַ געטרײַסטער שליח.