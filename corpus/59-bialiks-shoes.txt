אוי, ביאַליק, ביאַליק!

איר זײַט אַוועקגעפֿאָרן און – ווי אין וואַסער אַרײַן. ווי אַזוי שרײַבט דאָס ניט אַ מענטש אַ בריוול? איך האָב צו אײַך, זאָלט איר וויסן, אַ גערוס. טרעפֿט פֿון וועמען? פֿון אײַערע שיך, פֿון אײַערע שטעקשיך. אויף מאָרגן נאָך אײַער אָפּרײַזע פֿון דער שווייץ בין איך אויפֿגעשטאַנען, ווי אַלע מאָל, גאַנץ פֿרי און, ווי אַלע מאָל, אָנגעבויגן זיך אונטערן בעט נאָך מײַנע שיך. איך טו אַ קוק – אַ פּאָר שיך, גאַנץ אומבאַקאַנטע שיך, קעסטלדיקע שטעקשיך מיט לעדערנע נעזלעך. איך באַטראַכט די שיך – נאָך גאַנץ גוטע שיך, נײַע שיך! וועמעס איז דאָס שיך? ערשט עס לאָזט זיך אויס אַ מעשׂה: ס'איז ביאַליקס שיך! ווי קומט אַהער ביאַליקס שיך? מסתּמא האָט ער פֿאַרגעסן די שיך? און אפֿשר האָט ער דאָס מיר געלאָזט אַ מתּנה זײַנע שיך? בקיצור, ס'איז געוואָרן אַ טאַרעראַם אין שטוב: שיך־שיך, שיך־שיך!... קודם האָט זיך באַוויזן טיסי און איז אַרויס מיט אַ טענה, אַז די שיך דאַרפֿן זײַן אירע שיך. איר בערקאָוויטש איז מיט ביאַליקן גאָר איינס, קומט איר די שיך. איז אַרויס די צווייטע מײַנע, ליאַלע, די, וואָס שטודירט אויף דאָקטאָר־מעדיצין: די שיך דאַרפֿן זײַן על־פּי יושר, זאָגט זי, אירע שיך. וואָס איז די מעשׂה? אַזוי. זי האָט ניט קיין שטעקשיך. זי האָט שוין, זאָגט זי, לאַנג חשק קויפֿן שיך. זאָגט עמאַ, די דריטע הייסט עס, אַז די שיך מעגן זײַן אירע שיך, וואָרעם זי האָט אַוודאי ניט קיין שיך! טענהט די קלענערע, מאַרוסי, אַז איר נשמה איז אויך ניט פֿון קלאָטשע, די שיך זײַנען גוט אויף איר אויך. דערהערט נומטשיק, אַז מע רעדט פֿון שיך, וויל ער גאָר ניט וויסן, וואָס פֿאַר שיך, און צעשרײַט זיך: מאַמע, איך וויל שיך! פֿונעם געפּילדער כאַפּט זיך אויף מישאַ און מאַכט אַ פּאָגראָם: די שיך, זאָגט ער, זײַנען זײַנע שיך, וואָרעם ביאַליק איז ניט געשלאָפֿן מיט קיינעם, נאָר מיט אים, געהערן אים די שיך „על־פּי סאָוועסט“. דערווײַל קומט אָן בן־עמי מיט זײַן טאָכטער סאַרע און ווערט געוואָר פֿון די שיך, – זאָגט ער, אַז די שיך קומען אים, וואָרעם ווען ניט דער אינצידענט מיט ראָש־השנה, וואָלט דאָך ביאַליק פֿאַרפֿאָרן געוויס צו אים און וואָלט איבערגעלאָזט די שיך געוויס בײַ אים. נאַטירלעך, פּאָטאַקעוועט אים סאַרע און וואַרפֿט מיט אויגן אויף די שיך;

פֿאַלן מישע מיט טאַמאַרען אויף אַ פּשרה און זאָגן: ווייסט איר וואָס? לאָז זײַן מיר אַ שוך און טאַמאַרען אַ שוך. בקיצור, מיר זײַנען געגאַנגען צום זיידן פֿרעגן אַ שאלה וועגן די שיך, וועמען עס זאָלן געהערן די שיך? אויסגעהערט די טענות פֿון די שיך מיט צוגעמאַכטע אויגן און מיט אַ שמייכעלע אויף די ליפּן, פּסקנט דער זיידע רב מענדעלע: אַזוי ווי די שיך זײַנען פֿאַרגעסענע שיך, הפֿקר הייסט עס, און אַזוי ווי אַלע ווילן די שיך, זאָל מען די שיך בעסער אַריבערטראָגן צו אים, צום זיידן הייסט עס, און דאָרט זאָלן די שיך שטיין עד שיבֿוא אליהו. פֿונעם פּסק־דין איז געווען צופֿרידן נאָר איין בן־עמי: ער האָט זיך דערמאָנט אינעם פּסוק „ניט מיר, ניט דיר“... נאָר איך בין ניט צופֿרידן, און דערווײַל שטייען די שיך בײַ מיר. איך רעכן, אם־ירצה־השם, אין גיכן אײַך איבערפּעקלען קיין אַדעס די שיך; געוויינטלעך, ניט ביידע שיך מיט אַ מאָל; איין שוך וועל איך אײַך אָפּשיקן תּיכּף נאָך סוכּות, און דעם אַנדערן שוך וועל איך צושיקן אויף פּסח, וועט איר שוין האָבן ביידע שיך. – און מחמת איר קערט אַוודאי בענקען נאָך די שיך, האָב איך געלאָזט פֿאָטאָגראַפֿירן ביידע שיך, און איך שיק אײַך דאָ אַ בילד פֿון אײַערע שיך מיט אַ פֿרײַנדלעכן גרוס פֿון אונדז אַלע און פֿון אײַערע שיך, וואָס געפֿינען זיך לעת־עתּה בײַ מיר אויף די פֿיס, מחמת איך האָב טאַקע ניט קיין שיך, אַחוץ אײַערע שיך, און אַ דאַנק אײַך פֿאַר די שיך, תּמיד, אַלע זומער זאָלט איר קומען צו אונדז מיט נײַע שיך און זאָלט אונדז איבערלאָזן אַ פּאָר שיך, וואָרעם איך בין דערגאַנגען אַ פּראַקטיקע, אַז ס'איז בעסער מיט שיך, ווי אָן שיך, בפֿרט נאָך אַזעלכע שיינע שיך, ווי אײַערע שיך, וואָס זײַנען צווישן שיך די בעסטע שיך.

שלום־עליכם
