די דרײַ הײַזער אין װאַלד זענען װײַס פֿאַרשאָטן, בלױז צו אײנעם פֿירט אַ שמאָל שטעגל און עטלעכע פֿאַרפֿרױרענע שױבן האָבן שװאַרצע פֿלעקן.
אינעװײניק איז װאַרעם.
אַרום — אַ שטיק װאַלד פֿילט, אַז דאָ שטײט אַ װאַרעמע שטוב. 
דוכט זיך, אַז די פֿאַרפֿרױרענע צװײַגן ציִען זיך צו דער װאַרעמקײט. דער שנײ פֿילט זיך דאָ נישט זיכער. פֿאַר זײַן גלאַנץ איז יעדער װאַרעמער אָטעם געפֿערלעך.
צילקע ליגט הײַנט אַ גאַנצן טאָג אין בעט אונטער דער װײכער פּערענע און די מומע טאַנצט אַרום איר, װי אַ גוטע מאַמע.
עס קאָכט זיך עסן און אין חדר שפּאַצירן אַרום עטלעכע הינער מיט אַ האָן, װאָס מען האָט אַרײַנגענומען, זײ זאָלן נישט פֿאַרפֿרױרן װערן.
— אַזאַ פֿראָסט הײַנט, — זאָגט די מומע ניכע, — אַ רחמנות אױף דײַן טאַטן, ער פֿרירט דאָרט ערגעץ אין די אַרומיקע װעלדער.
צילקע פֿאַרטראַכט זיך.
דער טאַטע...
זינט זי געדענקט אים, האָט ער נאָך קײן מאָל מיט איר נישט גערעדט אָט אַזױ, װי עס רעדט צו איר מומע ניכע, װי עס רעדן אַנדערע צו איר.
שטענדיק קומט ער צו איר מיט שװײַגן, גלעט זי שװײַגנדיק און רעדט געצײלטע קלאַנגלאָזע װערטער.
און אַזױ װי דער פֿראָסט שװײַגט ער, דער טאַטע.
און צילקע הערט זיך לאַנג צו צום װאַלד, טאָמער װעט זיך אַ קלאַנג, אַ שאָרך דערהערן... נײן, בלױז אין אױװן קלאַפּט דאָס האָלץ און שפּריצט מיט פֿונקען.
זי ליגט אַזױ אין בעט און קוקט אױפֿן פֿײַער פֿון אױװן.
פּלוצלונג דערהערט זיך אַ לײַכטער רױש אין װאַלד. שליטנס פֿאָרן, מען פֿירט אַרױס געהילץ. און די שליטנס שלײַפֿן דעם פֿאַרפֿרױרענעם שנײ, פּונקט װי מעסער מיט מעסער װאָלט זיך פֿעכטן.
דערנאָך װערט װידער שטיל... די שליטנס שטעלן זיך אָפּ. עטלעכע פּױערים מיט פֿאַרפֿראָסטעטע װאָנצן קומען אַרײַן צו איסרן אין שטוב.
זיך אָנװאַרעמען.
פֿאַררײכערן.
זײ רעדן װעגן פֿראָסט און קלאַפּן האַנט אָן האַנט, פֿוס אָן פֿוס...
— מען האָט געפֿונען פֿאַרפֿרױרענע מענטשן, — זאָגט אײנער.
— אַזעלכע פֿרעסט זענען נאָך נישט געװען!...
צילקע ליגט אונטער דער פּערענע און קוקט אױף די פּױערים.
די פּױערים קוקן אױף איר און שמײכלען:
— אָט אַ לעבן, װי אַ קײסערין ליגט זי זיך אונטער דער פּערענע און װאַרעמט זיך...
— אַלטע ניכע, פֿאַר װאָס בראָטסטו נישט אָפּ קײן טײַבעלע פֿאַר דײַן קײסערין!
— אַ חתן באַדאַרף מען איר ברענגען.
צילקע פֿאַרשעמט זיך און באַהאַלט זיך אין גאַנצן אונטער דער פּערענע.
און זי װייסט שױן נישט, װאָס די פּױערים רעדן דאָרט און צי זײ זענען שױן אַװעקגעגאַנגען.
זי טראַכט פֿון די װערטער: „אַ חתן באַדאַרף מען איר ברענגען“.
און זי דערמאָנט זיך, אַז אין מסטיבאָװע, װוּ מען פֿליקט שטענדיק פֿעדערן, אין מסטיבאָװע רעדן אַלע מײדלעך פֿון חתנים, פֿון קושן זיך...
מיט אַ מאָל רוקט זי האַסטיק אַרױס דעם קאָפּ פֿון אונטער דער פּערענע. די פּױערים זענען שױן נישטאָ, די מומע זיצט אין אַ װינקל און צירעװעט אַ זאָק.
לאַכט זי זיך פֿונאַנדער אױפֿן קול און נעמט שרײַען...
— מומע ניכע, װען װעסטו מיר ברענגען אַ חתן, איך װיל אַ חתן, אַלע מײדלעך האָבן חתנים.
די מומע ניכע גײט צו מיט דעם זאָק נענטער און רעדט גוטמוטיק.
— עס װעט זײַן, מיט מזל, קינד. עס װעט זײַן פֿאַר דיר אַ חתן, אַ ייִדישע טאָכטער װערט נישט פֿאַרלױרן. װעסט האָבן אַ מאַן, װעסט האָבן קינדערלעך.
לאַכט צילקע אױפֿן קול, זי איז נאָך אַלײן, אַזױ װי אַ קינד און זי װעט האָבן קינדערלעך. און עפּעס אַ פֿרעמדער מענטש װעט קומען און װעט זײַן איר חתן.
נײן, זי װיל נישט.
זי װיל נישט קײן פֿרעמדן חתן.
די מומע ניכע קוקט זי נײַגעריק אָן.
אָט װי גיך זי איז אױסגעװאַקסן, די צילקע, שױן דאָך באמת אַ כּלה־מױד.
און װי לאַנג — האָט זי זיך געשפּילט מיט דעם שאָסײ־װעכטערס קינדער און דעם װעכטערס קינדער זענען שױן אױך גרױסע, אײן זון איז שױן אַװעק דינען.
און װי לאַנג איז צילקע אַנטלאָפֿן פֿון גראָדנע, פֿאַרבלאָנדזשעט זיך און די גאַנצע גובערניע האָט געטומלט מיט דער געשיכטע.
זי דערמאָנט זיך, די אַלטע, אַז זומער איז דאָ געװען סאַשע, דעם אַלטן לוריעס קדיש און ער פֿלעגט אױף לאַנגע שעהען פֿאַרפֿאַלן װערן מיט צילקען.
אין געדיכטן פּלאָנטער פֿון װאַלד.
אַ בחור מיט אַ מײדל צוזאַמען אין װאַלד.
זי דערמאָנט זיך עס און קוקט אױף צילקען.
און יענע רוקט אַרױס פֿון אונטער דער פּערענע אַ נאַקעטן פֿוס און נעמט קאַפּריזיש קלאַפּן אין דער פּערענע.
— איך װיל נישט קײן חתן, איך װיל נישט. איך װיל חתונה האָבן מיט סאַשען. ער איז אַזאַ גוטער צו מיר. זומער האָט ער געזאָגט, אַז װען איך װיל װעט ער מיט מיר חתונה האָבן.
— אַזױ גאָר... — שאָקלט מיטן קאָפּ די מומע ניכע.
— יאָ, יאָ, מומע ניכע...
— קינד מײַנס! װינטער פֿאַרגעסט מען, װאָס מען האָט זומער צוגעזאָגט. װערטער זענען װי די פֿײגעלעך, זײ פֿליִען אַװעק.
— נײן, נײן, נײן, — קלאַפּט צילקע מיטן פֿוס און שלאָגט די פּערענע. — נאָר מיט סאַשען. ער דערצײלט אַזעלכע שײנע מעשׂיות פֿון אױסלאַנד. ער איז אַזאַ גוטער...
און זי שפּרינגט אַראָפּ פֿון בעט, לױפֿט צו צום קאַמאָד און ברענגט מיט זיך מיט אין בעט אַ פּעקל בריוו.
— הער, מומע, װאָס ער שרײַבט צו מיר.
די מומע שטעלט אָן אױגן און אױערן.
צילקע לײענט:
„צילקע, אין גראָדנע איז איצט זײער לאַנגװײַליק, נאָר איך אַרבעט גאַנצע טעג. מיר איז אײַנגעפֿאַלן אָנשרײַבן אַ זאַך, אַ דערצײלונג פֿון דיר פֿון װאַלד. דו האָסט מיך אַזױ אױפֿגעמונטערט אין דעם לעצטן זומער, אַז איך װײס שױן נישט צי איך װעל דיך קאָנען פֿאַרגעסן. איך דאַנק דיר נאָך אַ מאָל פֿאַר דעם קוש, װאָס דו האָסט מיר געגעבן לעם דער צװילינג־סאָסנע.
— װאָס, דו האָסט אים געקושט?
— יאָ און ער מיך אױך... װאָס האָט זיך די מומע ניכע אַזױ דערשראָקן, אַלע מײדלעך מיט בחורים קושן זיך.
— פֿון װאַנען װײסטו עס?
— איך האָב געזען אין מסטיבאָװע.
און אַזױ װי זי װאָלט קאָקעטירן מיט דער מומען — באַהאַלט זי זיך װידער אונטער דער פּערענע. טרױמט און טראַכט.
אײנע אַלײן אין װאַלד, אין פֿראָסטיקן װאַלד, װוּ עס דוכט זיך אױס, אַז די בײמער װעלן שױן אײביק פֿאַרגליװערט זײַן.
טעג, װײַס־רויִקע טעג נעמט ער צו, דער װאַלד.
אָפֿט, אַז אין װאַלד פֿלעגט זײַן זײער שטיל, פֿלעגט צילקען זיך אױסדוכטן, אַז זי הערט אין דער שטילקײט די װײַטע גרױסע װעלט, און די דאָזיקע װײַטע, גרױסע — פֿלעגט צילקען אין אַזעלכע רגעס נאָך אױסזען גרעסער, אַ סך, אַ סך גרעסער.
נײַגעריק איז זי אָפֿט געװען. געטראַכט האָט זי, װי לעבן זײ די מענטשן אין די גרױסע שטעט, נאָר זי האָט נישט געבענקט.
דאָך, יעדעס געשעעניש, װאָס אַנדערע פֿלעגן גיך פֿאַרגעסן, איז פֿאַר צילקען געװען אַ זאַך אױף לאַנג צו געדענקען.
דערצו האָט זי נאָך געלעזן ביכלעך, װעלכע האָבן אױף איר שטאַרק געװירקט. זי אַלײן האָט געלעבט מיט איר פֿאַנטאַזיע, מיט קײנעם זיך נישט געטײלט. די מומע ניכע האָט דאָך אױך איר װעלט, זי רעדט בלױז װעגן רחל און לאה... װעגן די פֿרומע אָבֿות.
אײן מאָל, אין אַ לינדן װינטערטאָג, בעת דער שנײ איז געפֿאַלן שטיקערװײַז פֿון די בײמער און זיך צעשאָטן װי זאַלצקאַשע, בעת די פֿענצטער פֿון זײער שטוב האָבן זיך פֿון דער אינערלעכער װאַרעמקײט אין גאַנצן באַפֿרײַט פֿון דעם פֿראָסט און צילקע האָט אַרױסגעקוקט אױף דער אַרומיקער װײַסקײט, איז פֿאַרבײַגעגאַנגען דער שאָסײ־װעכטער.
ער איז געגאַנגען פֿון מסטיבאָװע, און פֿון לאַנגװײַליקײט איז צילקע אַרױסגעלאָפֿן צו אים אױספֿרעגן װאָס עס הערט זיך דאָרט, אין שטעטל, בײַ די באַראַשעס.
— אין מסטיבאָװע, — האָט דער שאָסײ־װעכטער געענטפֿערט — אין מסטיבאָװע איז הײַנט אַ גרױסער טומל.
— װאָס איז געשען? — האָט צילקע געפֿרעגט.
— דאָס גאַנצע שטעטל איז אױפֿן בית־עולם. מען שרײַט מען זידלט זיך, — גנבֿים האָבן אַ קבֿר אױסגעגראָבן.
— װאָס? — האָט צילקע גענומען נײַגעריק װערן.
נאָר דער װעכטער איז זיך װײַטער געגאַנגען און צילקע האָט מער נישט געזען װי זײַן קאַרק.
ער האָט מער נישט געענטפֿערט, ער האָט נאָך אַלץ געקוקט אױף צילקען, װי אױף אַ קלײן קינד, מיט װעלכן דערװאַקסענע מענטשן רעדן נישט קײן סך.
זי האָט זיך אױף אַ רגע פֿאַרטראַכט...
מסטיבאָװע... בית־עולם... גנבֿים...
װאָס איז דאָרט געשען?
זי האָט געקוקט דורך די בײמער. דאָס טײַכל איז פֿאַרפֿרױרן. די עטלעכע שטיקלעך הימל, װאָס זעען זיך דורך די בײמער זענען גראָ, נאָר אַרום פֿילט זיך עפּעס, אַז דער װינטער גײט שױן צום סוף. אַפֿילו די קראָען שרײַען שױן מונטערער. 
אַ קלער געטאָן האָט צילקע, אַז גיך װעט זײַן פֿרילינג, זומער, מען װעט שױן װידער קאָנען אַרומלױפֿן באָרװעס.
אַ קלער געטאָן און אַ שפּרונג געטאָן פֿון אָרט.
אַרײַנגעלאָפֿן אין שטוב און אַרױסגעשלעפּט פֿון אונטערן בעט דעם טאַטנס שטיװל: דער שנײ אין װאַלד װערט דאָך שױן פֿײַכט און מען קאָן אין אַ װאַלדזומפּ פֿאַרקריכן.
זי האָט זיך זײער געאײַלט. די מומע ניכע האָט עס באַמערקט.
— װאָס אײַלסטו זיך אַזױ, צילקע, װוּהין?
— קײן מסטיבאָװע, — האָט צילקע אין אײַלעניש געענטפֿערט.
— װאָס איז דאָרט? װאָס טרײַבט דיך אַזױ?
— װאָס? גאָרנישט! איװאַן דערצײלט, אַז מען שרײַט דאָרט... אױפֿן בית־עולם... גנבֿים...
מער האָט די מומע נישט געהערט. צילקע האָט זיך שױן אָנגעטאָן, אַרומגעװיקלט זיך דעם קאָפּ און אַנטלאָפֿן... די מומע איז צוגעלאָפֿן צו דער טיר און גענומען רופֿן...
נאָר בלױז די סאָסנעס, די אַלט־באַקאַנטע סאָסנעס, האָבן געהערט, װי די מומע רופֿט:
— צילקע, צילקע!
נאָר זײ זענען פֿאַרנומען די סאָסנעס, זײ טרײסלען הײַנט אָפּ דעם שנײ פֿון זיך. דעם װינטער טרײסלען זײ אַראָפּ פֿון זיך.
דער שנײ װעט זיך צעלײגן אױף דער ערד און אומבאַמערקטערהייט װעט ער נעמען קריכן אין צעשמאָלצענע שטראָמען צום טײַכל און פֿון טײַכל...
װער װײסט װוּ דער שנײ פֿון לאַנגן װינטער גײט אַװעק?
דער װינטער װעט אַװעק מיטן װינט.
עס װעט אַרױסקוקן אַ גרינע ערד, אַ שװאַרצע ערד און אױף די אַלטע סאָסנעס װעט צוקומען אַ ביסל פֿריש־נײַע נאָדלען.
װי פֿון די סאָסנעס אָפּגעריסענע שטיקלעך לעבן — װעלן אַרומשפּרינגען די רױטלעכע װעװריקעס. די גאַנצע װעלט מיט אַלע װעלדער װאַרטן שױן אױף דעם גליקלעכן טאָג. מיט גרױסע אײַזפֿיס האָט דער װינטער צוגעפּרעסט דעם זומער, נאָר ער װעט זיך באַפֿרײַען, ער װעט זיך גיך באַפֿרײַען. דער הימל װײס שױן דעם סוד און דעריבער שמײכלט ער אַזױ. דאָס װינטל װײס שױן אױך און דערפֿאַר לױפֿט עס אַרום פֿון בױם צו בױם און הױכט אױף דעם אײַנגעלעגענעם שנײ, דערװאַרעמט אים און צעשמעלצט אים.
אין שטאַל מעקען די בהמות, עס איז װאַרעמער געװאָרן און עס װילט זיך שױן אױף דער פֿרײַ. כּל־זמן דער װעג איז נאָך האַרט פֿון װינטער, אײַלן זיך די פּױערים אַרױסצופֿירן דאָס אױסגעהאַקטע געהילץ. עס װעט שױן באַלד קײן צײַט נישט זײַן.
דער װעג װעט קאַליע װערן און מען װעט מוזן גײן אַרבעטן אױף די פֿעלדער.
צילקע איז געקומען קײן מסטיבאָװע, נאָר אין שטעטל האָט די קײנעם נישט געפֿונען. אַלע, אַלע זענען געװען אױפֿן בית־עולם.
איז זי אַװעק אױפֿן בית־עולם. אַ קלײן בית־עולם איז דאָס געװען. אױף אַ בערגעלע איז עס געשטאַנען. עטלעכע אַלטע נאַקעטע בײמער, װעלכע װאַרפֿן זומער אַזױ פֿיל שאָטן. איצט זענען זײ געשטאַנען אַלײן, װי מתים, װעלכע זענען געבליבן אָן אַ קבֿר.
אַלע מצבֿות זענען פֿאַרשנײט און צװישן די מצבֿות קריכן אַרום קינדער און אַלטע לײַט, מאַמעס און טאַטעס.
מען שרײַט שױן נישט. מען רעדט אַרום דאָס געשעעניש.
צילקע געפֿינט אירע חבֿרטעס — באַראַשעס טעכטער און פֿון זײ דערגײט זי, װאָס דאָ איז פֿאָרגעקומען:
אין שטעטל האָט געלעבט אַן אַלטע אַלמנה. דרײַ זין האָט זי געהאַט, געזונטע יונגען מיט ברײטע פּלײצעס, — בחורים, פֿאַר װעלכע די גאַנצע געגנט האָט מורא געהאַט. געװען זענען זײ אַלע דרײַ גנבֿים. פֿון אײן תּפֿיסה אַרױס, אין דער צװײטער אַרײַן. די אַלמנה האָט געװוּסט, אַז זי האָט זינדיקע קינדער, נאָר זי האָט זײ דאָך ליב געהאַט און כּסדר געבעטן גאָט, אַז ער זאָל זײ מוחל זײַן. תּהילים האָט זי טאָג און נאַכט געזאָגט.
די זין, די דרײַ גנבֿים, האָבן זײער ליב געהאַט די מאַמע.
װײַל זי טוט תּפֿילה פֿאַר זײ.
װײַל זי איז אַ גוטע מאַמע און זי האָט זײ ליב, נישט קוקנדיק, װאָס זײ ברענגען איר אַזױ פֿיל יסורים.
װײַל אַלע האָבן אױף איר געטײַטלט מיט די פֿינגער:
זין האָט זי אױסגעהאָדעװעט — מערדער, גזלנים...
זײ האָבן ליב געהאַט די מאַמע...
װײַל זי איז געװען אַ מאַמע.
און אָט איז זי געשטאָרבן.
די דרײַ קינדער זענען דאַן געװען אין דער „פֿרעמד“. װער פֿון זײ — אין תּפֿיסה, װער — אױף אַ שטיקל אַרבעט.
די גאַנצע געגנט האָט געקענט די דאָזיקע חבֿרה. פּאָליצײ האָט מיט זײ שטענדיק צו טאָן, נאָר יענע זענען זײער פֿלינק געװען.
די אַלטע מאַמע פֿון די גנבֿים איז געשטאָרבן. האָט דאָס שטעטל באַשלאָסן, אַז די מאַמע פֿון אַזעלכע קינדער טאָר נישט באַגראָבן װערן מיט לײַטישע מענטשן צו גלײַך. און מען האָט איר געגעבן אַ פּלאַץ אונטערן פּאַרקאַן.
עס זענען אַפֿילו געװען אַזעלכע, װאָס האָבן געבעטן פֿאַר איר: סטײַטש, װאָס איז זי שולדיק? זי איז דאָך פֿרום און גוט געװען.
נאָר עס האָט נישט געהאָלפֿן. די אַלטע איז געלעגן אונטערן פּאַרקאַן לעבן די זעלבסטמערדער, לעבן אַלע זינדיקסטע.
אַ צײַט איז אַריבער נאָך דער אַלטערס טױט.
האָבן זיך עס די דרײַ בנים דערװוּסט, און זײ זענען אַלע געקומען צו לױפֿן קײן מסטיבאָװע.
זיך אָפּרעכענען מיט די בעלי־בתּים.
אױפֿן שטעטל איז אָנגעפֿאַלן אַ פּחד. מען האָט געפּרוּװט זײ געבן געלט, אַבי זײ זאָלן אַװעקפֿאָרן פֿון דאַנעט.
צום רבֿ זענען זײ געגאַנגען און אים גוט אױסגעזידלט, קײן געלט האָבן זײ נישט גענומען.
— אַ מאַמען פֿאַרקױפֿט מען נישט פֿאַר געלט.
און די אַלע דרײַ האָבן געשמאַק קדיש געזאָגט נאָך זײער מאַמען און אַרױסגעגאַנגען זענען זײ מיט בײזע בליקן. בײַ יעדער געלעגנהײט האָבן זײ אַ סקאַנדאַל געמאַכט.
מענטשן האָבן מורא געהאַט.
אַזעלכע דרײַ גזלנים, װעג־גזלנים.
אָפֿט פֿלעגן זײ אין בית־המדרש נאָכן קדיש אָנהײבן רעדן צו װעמען:
— פֿאַר װאָס האָבן זײ איר, דער פֿרומער מאַמע זײערער, אַזאַ חרפּה אָנגעטאָן?
אונטערן פּאַרקאַן...
װי אַ מיאוסן נפֿש באַגראָבן.
נאָר מענטשן פֿלעגן ענטפֿערן:
— פֿאַרפֿאַלן, באַגראָבן איז באַגראָבן.
און אַנדערע פֿלעגן זאָגן:
— אױב זי האָט פֿאַרדינט, װעט איר גאָט סײַ װי סײַ אין גן־עדן אַרײַננעמען.
די דרײַ געטרײַע זיך האָבן זיך, אָבער, מיט דעם נישט באַנוגנט.
און אין דער לעצטער נאַכט זענען די דרײַ ברידער אַרױס אָפּטאָן גאָר אַן אומגעװײנלעך שטיקל אַרבעט:
זײ האָבן אױסגעגראָבן דעם קערפּער פֿון זײער מוטער. אױסגעגראָבן אַ נײַעם קבֿר, װוּ עס ליגן די שענסטע לײַט פֿון מסטיבאָװע און דאָרט זי באַגראָבן.
דאָס איז געװען אַ שװערע און אַ געהײמע אַרבעט. זײ האָבן געאַרבעט פֿאָרזיכטיק, די גנבֿים. קײן מאָל האָט זײער האַרץ אַזױ נישט געקלאַפּט.
טאָמער שטערט מען זײ.
מיט לאַמטערנעס האָבן זײ באַלױכטן דעם קבֿר און געגראָבן, געגראָבן...
שװײַגנדיק זענען זײ אַלע געװען, די זינדיקע בנים, נאָר זײערס האָבן זײ אױסגעפֿירט.
זאָל די װעלט װיסן, אַז אַ מאַמע איז הײליק, אַז פֿאַר אַ מאַמען מוז מען האָבן דרך־ארץ.
צילקע האָט זיך דאָס אַלץ דערװוּסט און זי איז געװען צעטומלט פֿון דער גאַנצער געשיכטע.
גנבֿים, בײַ נאַכט, אױפֿן בית־עולם...
זי איז אַרומגעגאַנגען צװישן די מענטשן, געטרעטן דעם שנײ מיט גרױסע שטיװל, נאָר זי האָט נישט געהערט, װאָס מענטשן רעדן צו איר.
אײן זאַך האָט זי געטראַכט, אַז אױך איר מאַמע ליגט דאָ אױפֿן בית־עולם. אונטער װעלכער מצבֿה — האָט זי נישט געװוּסט. אַלע מצבֿות זענען פֿאַרשאָטן מיט שנײ.
זי האָט נאָר געהערט עטלעכע פֿראַזן:
די גנבֿים סטראַשען, אַז אױב מען װעט איצט אָנרירן זײער מאַמע, װעלן זײ דאָס גאַנצע שטעטל אונטערצינדן.
— די גנבֿים האָבן גוט געטאָן, האַ? צילקע...
דאָס האָט פֿרױקע באַראַש אַרײַנגעשריגן צו איר אין אױער אַרײַן.
און ער האָט זיך צעלאַכט.
שטענדיק לאַכט ער, דער פֿרױקע, און שטענדיק קוקט ער מיט אַזעלכע דורשטיקע אױגן אױף איר.
זי װיל אַװעקגיין פֿון אים, גײט ער איר נאָך און שפּאַסט פֿון איר אױסזען, פֿון אירע שטיװל...
— װען דו װאָלטסט געװען אַ בחור, צילקע, נישט קײן מײדל, װען דו װאָלטסט געװען אַ בחור, װאָלט מען מיט דיר געקאָנט מאַכן אַ גוטן שנאַפּס.
זי אַנטלױפֿט פֿון אים. אַ ברוגזע און אַן אָנגעשראָקענע.
דערנאָך האָט צילקע לאַנג געהאַט צו רעדן מיט דער אַלטער ניכע װעגן דעם דאָזיקן געשעעניש.
די מומע ניכע האָט געהאַלטן, אַז די גנבֿים האָבן נישט געטאָרט אױסגראָבן דעם קבֿר, װײַל דאָס, װאָס די ערד נעמט אַרײַן, טאָר מען מיט גװאַלד נישט אַרױסנעמען.
און צילקע האָט פֿאַרטײדיקט די גנבֿים.
— איך װאָלט אױך אַזױ געטאָן, — האָט זי געזאָגט צו דער מומען און יענע האָט נישט אָפּגעענטפֿערט.
עס האָבן זיך איצט געצױגן לאַנגװײַליקע נאַסע און נעפּלדיקע טעג. דער פֿרילינג האָט זיך לאַנגזאַם צוגערוקט.
אין װאַלד איז אַלץ נאַס געװען פֿון צעגאַנגענעם שנײ און פֿון נעפּל. דאָס טײַכל האָט גענומען װאַקסן ברײטער און העכער און אײן מאָל אין אַ פֿרימאָרגן האָט זיך אױסגעדוכט, אַז די װעלט גײט אונטער: אָט אַזאַ שנעק, אַזאַ שמאָל טײַכל האָט זיך צעגאָסן לאַנג און ברײט. אַ שטיק װאַלד האָט עס פֿאַרגאָסן און די סאָסנעס זענען געשטאַנען ביז די קני אין װאַסער און געשפּיגלט זיך אין זײַן מוטנעם גלאַנץ. אין דער הייך האָט גערוט אַ שטיק בלאָער הימל, וועלכן װײַסע װאָלקנס האָבן פֿון צײַט צו צײַט פֿאַרשלײערט... דאָס װאַסער האָט שױן באַלד דערגרײכט ביז צו איסרס שטוב.
צילקע איז געשטאַנען אױף די טרעפּלעך פֿון זײער הױז און געקוקט אױף די שטראָמען, װעלכע האָבן זיך דאָ לאַנגזאַם, דאָרט האַסטיק גערירט. אױפֿן פֿלאַך פֿון װאַסער האָבן זיך געזען פֿאַראַיאָריקע בלעטער, סכך־נאָדלען און משונהדיקע אױסגעטריקנטע גראָזן.
די לופֿט אַרום איז פֿײַכט און פֿריש געװען. עס האָט געמינטערט דעם גאַנצן װאַלד.
אפֿשר שױן אַ מאָל צען האָט צילקע אױסגעשריגן:
— מומע, קום אַרױס, קום זען דאָס װאַסער.
און די מומע פֿלעגט צולױפֿן אױף אַ רגע און זיך גוטמוטיק בײזערן:
— װאָס איז דאָ? קײן װאַסער האָב איך נישט געזען? — און צוריק אַרײַנלױפֿן אין שטוב אַרבעטן:
מען האָט נישט געזען פֿון װעלכער זײַט דאָס װאַסער קומט. עס האָט זיך אױסגעדוכט, אַז עס שטראָמט פֿון דער ערד אַרױס און צילקע האָט גװאַלדיק געװאָלט, אַז דאָס זאָל נישט אױפֿהערן. זאָל זיך דאָס װאַסער נישט פֿאַרקלענערן, זאָל עס זיך אויפֿהײבן הױך, הױך.
אַז זי מיט דער מומען ניכע זאָלן זיך דאַרפֿן אױפֿן בױדעם באַהאַלטן.
שפּעטער איז געקומען שלמה פֿון דער גוראַלניע, ער האָט זיך געקליבן אין שטאָט אַרײַן.
— גריסט דאָרט סאַשען, בעט אים ער זאָל קומען אױף זומער, איך װאַרט אױף אים.
שלמה האָט אַ שמײכל געטאָן:
— און ער אױף דיר װאַרט אױך?
צילקע איז אומעטיק געװאָרן פֿון דער פֿראַגע, נאָר באַלד האָט זי זיך באַרויִקט... זומער, זומער... װעט ער מוזן קומען... זומער װעט דאָס זײַן גוט.
און זי האָט אַ קוק געטאָן אין דעם טיפֿעניש פֿון װאַלד: דאָרטן האָבן זיך געזען עטלעכע הױפֿנס שנײ. האָט זי באַקומען אין דער רגע אַזאַ פֿאַרלאַנג: כאַפּן אַ בעזעם און אויף גיך־גיך פֿאַרקערן דעם גאַנצן װינטער. אױף גיך־גיך פֿאַריאָגן די לאַנגװײַליקע טעג.
פֿאַר סאַשען זאָל קומען דער זומער.
פֿאַר אַלע אירע אומבאַװוּסטע האָפֿענונגען.
פֿאַר דער מומען, פֿאַר דעם שװײַגנדיקן טאַטן, װעלכער פֿאָרט אַלץ צוליב לוריעס ענינים.
זאָל גיכער קומען דער זומער, פֿאַר דעם װאַלד. פֿאַר אַלע װעװריקעס, פֿאַר דער מומען ניכע, װעלכע װעט עפֿענען אַ פֿענצטער און נעמען דעם טײַטש־חומש אין האַנט...
װי אין אַלע זומערדיקע שבתים.
איבער נאַכט האָט זיך דאָס װאַסער געהאַלטן אױף אײן הייך, באַגינען האָט עס זיך גענומען אײַנציִען. די סאָסנעס האָבן באַפֿרײַט זײער קני, דער גאַנצער װאַלד האָט לײַכט געאָטעמט מיט אַ קיל װינטל, דאָס לעצטע ביסל שנײ איז פֿאַרשװוּנדן געװאָרן.
און אַלץ האָט אױף עפּעס געװאַרט. צילקע אױך.
המשך קומט...