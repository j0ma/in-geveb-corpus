סוטינס חבֿרים האָבן מיך אָנגעשטעקט מיט זײער גלױבן אין אים: ער איז מיר געפֿעלן געװאָרן, נאָך איידער כ׳האָב מיך מיט אים באַקענט — בלױז פֿון דעם אַלײן, װאָס מ׳האָט מיר װעגן אים אָנדערצײלט. און בשעת אין מערץ 1924 האָט מיר אײנער אַ זאַמלער אין פּאַריז אָנגעשלאָגן אָפּצוקױפֿן בײַ אים סוטינס אַ געמעל, פֿון װעלכן ער האָט, קענטיק, שטאַרק חשק געהאַט פּטור צו װערן, האָב איך אים באַלד אױפֿגעכאַפּט װי אַן אבֿן־טובֿ...

אין אַ יאָר אַרום הער איך אין דער „ראָטאָנדע“ די סענסאַציע, אַז סוטין איז אין פּאַריז, און אַז מ׳װעט אים באַלד זען אין קאַפֿע. עס ברעכט אױס אַ טאַראַראַם, װען ער באַװײַזט זיך נאָר אין דער טיר, און דאָס געפּילדער װערט נאָך מער רעשדיק, װען די חבֿרים, װאָס רינגלען אים תּיכּף אַרום, באַמערקן, אַז ער טראָגט נײַע, רײנע מלבושים.

אַ טיפּישער ישיבֿה־בחור — הן אין פּערזענלעכן אױסזען, הן אין הולך. [...] 

גענוג צו װאַרפֿן אַ בליק אױף אים, און דו װײסט: ס׳איז אַ מענטש נישט פֿון דער װעלט, אַ פֿאַנאַטיקער אין זײַן גבֿול און אױף זײַן שטײגער אַ געריבענער יונג, — פֿון יענע שעמעװדיק־קלוגע חבֿרה־לײַט, װאָס האָבן ניט קײן צוטרױ צו מענטשן פֿון אַן אַנדער קרײַז, הערן זײערע „יאָלדישע“ רײד מיט אַן איראָנישן בליץ אין די זײַדענע שװאַרצאַפּלען און האָבן ליב הינטערװײַלעכץ זײ צו נעמען אויפֿן צימבל פֿון חוזק.

מיר באַקענען זיך.

— איר האָט אַװדאי ליב סוזשעט? — פֿאַרפֿאָרט ער מיר גלײַך גנבֿיש־שטעכעדיק און צו גלײַך שעמעװדיק־געמיטלעך, און די ערשטע עטלעכע מינוט פֿון שמועס פּרוּווט ער כּסדר מיך אַרױפֿצופֿירן אױף אַ גליטש. ער האָט, משמעות, ממזריש הנאה פֿון דער פּערספּעקטיװ, צו קענען טרײַבן אַ ביסל ראַפֿינירט לצנות.

אױסטאַפּנדיק אַזױ אַרום דאָס פֿעלד און איבערצײַגנדיק זיך, אַז קײן פּורים־שפּיל װעט זיך דאָ ניט אײַנגעבן, װאַרפֿט ער אַװעק דעם שפּיצעכיקן טאָן און װערט ערנסט און פֿאַרטרױלעך. הייבט אָן צו רעדן װעגן דעם, װאָס עגבערט אים אינעװײניק, זעט אױס — נישט פֿון נעכטן אָן.

 — קונסט — דאָס איז אמת. בלױז דער אמת איז קונסט. אָבער װי שװער איז אים צו דערגרייכן! דער װעג ליגט דורך דער פֿאַרב. מאָלערײַ דאָס זענען צום אַלעם ערשטן פֿאַרבן, נאָר דעם חוש פֿאַר זײ פֿאַרמאָגן בלױז יענע גליקלעכע, װאָס זענען געבױרן געװאָרן אונטערן טיף בלאָען פֿראַנצייזישן הימל. מ׳דאַרף זײַן אַ פֿראַנצױז פֿון דער מאַמעס בױך — אױף צו קענען מאָלן...

[...] סוטין רעדט מיט אָפּגעריסענע קאָנדענסירטע פֿראַזן, װאָס זענען געמינצט װי אַפֿאָריזמען. ער זאָגט אַרױס אײגנס, אַלײן דורכגעטראַכט און דורכגעװײטאָגט.

איך באַדױער זייער, װען ער הײבט זיך אױף אַװעקצוגײן. ער פֿאַרענטפֿערט זיך: ער איז ערשט הײַנט געקומען צו פֿאָרן און האָט נאָך ניט קײן נאַכטלעגער. אין האַנט בײַ אים, װען ער נעמט אַרױס פֿון קעשענע דאָס גאַנצע ביסל מזומנים, מאַכנדיק אַ פּרוּװ צו באַצאָלן פֿאַרן װײַן, מיט װעלכן איך האָב אים טראַקטירט, דערזע איך אַ גײַפֿל קופּערנע מטבעות, װאָס קלעקן זיכער נישט אױף צו נעמען אַ צימער אין אַ האָטעל.

בײַם געזעגענען זיך, בייגט ער זיך אָן און גיט אַ זאָג שעלמיש (און אפֿשר גאָר נישט אױף קאַטאָװעס?):

— איר מײנט, איך קען מאָלן? ס׳הייבט זיך נישט אָן!...

מײַן ליבער ברודער חיים־יצחק סוטין!

איך דײַן ייִנגסטע שוועסטער עטל שרײַב דיר אַ גרוס. איך ווינטש דיר פֿיל גליק אין דײַן לעבן. איך און מײַן ליבער מאַן און אונדזער ליבע טאָכטערל נחמהלע געפֿינען זיך צוזאַמען מיט אונדזער מוטער. ביז איצט, טײַערער ברודער, האָבן מיר געלעבט זייער עלנט. אונדזער פֿאָטער איז שוין טויט 3 יאָר. 2 יאָר אַז אונדזער ברודער יאַנקל איז געשטאָרבן. מיר זײַנען געווען פּינקטלעך ווי בלודנע שעפּסן אויף דער גרויסער וועלט. יעצט, טײַערער ברודער, ביסטו דו פּונקט ווי אַ שטראַל פֿון דער זון, ערלײַכטסט אונדזער פֿינצטערן לעבן. דו האָסט אונדז געמאַכט ליכטיק אין יעדער ווינקעלע. דער געדאַנק וועגן דיר, טײַערער ברודער, גיט אונדז פֿיל מוט צום לעבן. מיר באַדאַנקען דיר, טײַערער ברודער, פֿאַר דײַן מתּנה וואָס דו האָסט אונדז געשיקט. די מוטער האָט אונדז אויך געגעבן צו עטלעכע פֿראַנק. ליבער ברודער, איך זעלבסט בין אַ שוואַכער מענטש, איך האָב אין זיך, ניט פֿאַר דיר געדאַכט, אַ שלעכטן פֿעלער – אַ צוקער־קראַנקייט. דאָס איז אַ פֿעלער וואָס מע קען זיך ניט אויסקורירן. נאָר איך דאַרף האָבן אַ שטרענגע דיעטע. ביז איצט האָב איך דאָס ניט געקענט ערווײַזן ווײַל מיר לעבן זייער אָרעם. נאָר יעצט, טײַערער ברודער, אַז די מוטער האָט מיר געגעבן עטלעכע פֿראַנק, קען שוין עטוואָס אונטערהאַלטן מײַן קראַנקן לעבן. יעצט, ליבער ברודער, האָף איך נאָר צו דיר. איך ווענד זיך צו דיר ווי צו אַ רעטער. קיין אַנדער אויסוועג האָב איך ניט. איך בעט דיר, טײַערער ברודער, אַז דו זאָלסט מיר אַנטשולדיקן וואָס איך ריר דיר אויף אַזוי פֿיל אָן נאָר מײַן לאַגע ברענגט מיט אַז איך מוז זיך מיט דיר אַלעס טיילן — ווער איז נאָך נענטער ווי אַ ברודער? נאָר דו, מײַן טײַערער, קענסט זײַן מײַן רעטער. אונדזער איינציקע טאָכטערל איז נעבעך פֿאַרוואָרפֿן. איך קוק אויף איר זייער ווינציק ווײַל איך בין אַליין זייער שוואַך. זי איז בײַ מיר ציטעריק ווײַל פֿון 5 איז זי בײַ מיר געבליבן איינע, זאָל זי שוין זײַן בײַ אונדז אויף לאַנגע יאָר. ליבער ברודער, עס איז מיר אַפֿילו זייער שווער צו בעטן דיר נאָר איך בעט, אויב עס איז נאָר מעגלעך אַז דו זאָלסט מיר אויסהעלפֿן אין עטלעכע פֿראַנק, טאָ העלף מיר. אין מײַן גאַנצן צוקונפֿטיקן לעבן וועל איך שטענדיק זאָגן אַז דו ביסט געווען מײַן רעטער. אַדיע. פֿאַרבלײַב געזונט ווי עס ווינטשט דיר דײַן שוועסטער עטל צוקערמאַן. מײַן מאַן און אונדזער טאָכטערל גריסן דיר האַרצלעך. זײַ געזונט.

אין מײַן פֿאָריקן בריוו צו אײַך, ליבער פֿרײַנד, האָב איך אײַך צוגעזאָגט צו שרײַבן וואָס וועגן מײַן לאַנדסמאַן און שול־חבֿר, דעם פֿאַרשטאָרבענעם קונסטמאָלער חיים סוטין. איך וואָלט באמת געדאַרפֿט מיט אײַך זיצן אַ לענגערע צײַט און אײַך איבערגעבן מײַנע זכרונות וועגן אים. אָבער ביז יענער צײַט (און איך האָף אַז דאָס וועט איה״ש אין דער נאָענטער צוקונפֿט געשען) וועל איך אײַך איבערגעבן כאָטש אייניקע עפּיזאָדן פֿון אים. צום ערשט אַ באַמערקונג וועגן זײַן ביאָגראַפֿיע. איך ווייס ניט פֿון וואַנען עס נעמען זיך די פֿילע אומפּינקטלעכקייטן וואָס פֿילע שרײַבער האָבן געמאַכט וועגן זײַן לעבנס־ביאָגראַפֿיע. אַפֿילו דער קדוש נח פּרילוצקי ע״ה הי״ד ווען ער האָט מיט 22 יאָר צוריק געשריבן וועגן אים אין 2 נומערן פֿון ״מאָמענט״, האָט געמאַכט אַ טעות אין סוטינס ביאָגראַפֿיע און איך האָב אים אויפֿמערקזאַם געמאַכט אויף דעם און צוגעשיקט אים מאַטעריאַל (אויף זײַן פֿאַרלאַנג, ווי איר וועט זען אין דעם בײַגעלייגטן בריוו זײַנעם דאָ צו אײַך) וועלכע איך האָב געהאַט אַלס נאָענטער חבֿר זײַנער. זײַן פֿאָטער האָט ניט געהייסן שלמה דער שנײַדער ווי עס ווערט געזאָגט אין אײַער צוגעשיקטן אויסשניט פֿון אַרגענטינער ״די פּרעסע״ פֿון יעקבֿ באָטאָשאַנסקי, אויך האָט ער ניט געהייסן זעליג דער שנײַדער ווי נח פּרילוצקי האָט געשריבן, נאָר זלמן, אָדער ווי מען האָט אים גערופֿן בײַ אונדז אין סמילאָוויץ זלמנקע דער שנײַדער. ער, חיים סוטין (אָדער חיים־איציע ווי מיר אַלע פֿלעגן אים רופֿן), איז ניט געווען דאָס 8טע קינד בײַ זײַנע עלטערן ווי יעקבֿ באָטאָשאַנסקי גיט איבער און אויך ניט דאָס 11טע קינד […]. זײַן פֿאָטער זלמן סוטין האָט אים געבוירן פֿון זײַן צווייטער פֿרוי שׂרהן אין יאָר 1893. אַזוי דאַכט מיר האָט אויך געשריבן ש. גאָרעקליק אין אַ קליינעם רעפּראָדוקציע־זשורנאַל, אויב איך מאַך ניט קיין טעות, אין פּאַריז, אין דער ״רענעסאַנס״־אויסגאַבע מיט אַ וועלכע 25 יאָר צוריק. איך האָב געקויפֿט אין וואַרשע 2 עקזעמפּלאַרן פֿון דער אויסגאַבע, איינער אָפּגעשיקט אַהיים קיין סמילאָוויץ און באַקומען אַן ענטפֿער פֿון מײַן ייִנגערן ברודער אַז דאָס איז געווען אַ גרויס סורפּרײַז אין שטעטל לייענדיק וואָס פֿון דעם ניט איבעריק קלוגן חיים־איציען איז געוואָרן אין דער קינסטלערישער וועלט. אַ צווייטע קאָפּיע האָב איך איבערגעגעבן צו זײַן ייִנגערן ברודער גדליהן, וועלכער איז דאַן אַנטלאָפֿן פֿון רוסלאַנד מיט נאָך ישיבֿה־בחורים און זיך געהיילט אין אָטוואָצק, און וועלכן איך האָב אַ פּאָר מאָל באַזוכט און אים אויפֿמערקזאַם געמאַכט אַז אַ גרויסער קונסטמאָלער שוואַרץ, וועלכער איז פֿון פּאַריז געקומען אויף אַן אויסשטעלונג מיט זײַנע בילדער קיין פּוילן, האָט אין אַן אינטערוויו מיט אַ מיטאַרבעטער פֿון וואַרשעווער ״הײַנט״ געזאָגט אַז חיים סוטין רעכנט זיך צווישן די 3 גרעסטע פּאַריזער קונסטמאָלער. זײַן ברודער גדליה ווי אויך זײַן גאַנץ פֿאַמיליע אין סמילאָוויץ האָבן אים שוין געהאַלטן אַלס טויט ווײַל ער האָט פֿון זיי קיינעם ניט געוואָלט וויסן… און ווען גדליה איז אַרײַנגעפֿאָרן פֿון אָטוואָצק קיין וואַרשע צו זען זיך מיט שוואַרצן האָט שוואַרץ ניט געגלייבט אַז ער איז זײַנער אַ ברודער, ווײַל ער איז געגאַנגען אָפּגעריסן און ניט שטאַרק דערנערט, האָט ער געזאָגט אַז „ווען עס איז אמת אַז חיים סוטין איז דײַן ברודער, וואָלט ער דיר ניט געלאָזן אַזוי אָרעם גיין געקליידט, און מיט איין טאָג מאָלן ווען ער גיט אַוועק פֿאַר דיר וואָלטסטו בכּבֿוד אַ גאַנץ יאָר זיך אויסהאַלטן“... דאָך האָט ער אים געגעבן $20 מיט דעם געדאַנק אַז ח. סוטין וועט עס אים צוריקגעבן קומענדיק צוריק קיין פּאַריז. מיט דער ערשטער פֿרוי האָט זײַן פֿאָטער געהאַט אַ זון משהקע, וועלכער איז מיט עטלעכע יאָר צוריק דאָ געשטאָרבן, און אויך אַ טאָכטער מירקע. זי איז אויך דאָ אין בראָנקס געשטאָרבן מיט עטלעכע יאָר צוריק. מיט דער 2טער פֿרוי שׂרהן האָט ער געהאַט נאָך 4 זין – גרשון, חיים־איציע, יאַנקל און גדליה, ווי אויך 2 טעכטער – ציפּע (געשטאָרבן דאָ אין בראָנקס) און איטקע־פֿריידע. פֿון דער איטקע־פֿריידעס אַ טאָכטער האָב איך באַקומען (מיט אַ וועלכע 5 יאָר צוריק) אַ בריוו, אַז איך זאָל דאָ אויסגעפֿינען אירע טאַנטעס און קוזינס, ווײַל זי איז די איינציק פֿאַרבליבענע קינד געבליבן לעבן פֿון דער גרויסער וועלט־שׂרפֿה, אירע עלטערן און אַלע אירע ברידער און שוועסטער זײַנען אויסגעשטאָרבן פֿון הונגער טיף אין רוסלנאַד, וווּהין זיי זײַנען אַנטלאָפֿן פֿון די נאַציס. עס געפֿינען זיך נאָך דאָ חיימס פּלימעניקעס און אויך קוזינס מיט וועלכע איך טרעף זיך אַ מאָל אויף אַ סמילאָוויצער מיטינג, און איינער פֿון זיי ,עקיבֿא פֿלאַקס, האָט אַפֿילו אים באַזוכט מיט יאָרן צוריק, ווען ער איז געווען אין פּאַריז. עד־כּאַן פּרשה סוטין.
