א) לעב נאָר פֿון אייגענער אַרבעט!

באַמי זיך מיט אַלע כּוחות צו לעבן פֿון איינפֿאַכער פֿיזישער אַרבעט און ניט פֿון מיסחר. מיסחר איז געגרינדט איבער הויפּט אויף שווינדל און שווינדל איז – שקר. שקר איז אָבער דער פֿולער היפּוך פֿון דעם, וואָס עס פֿאַרלאַנגט דער אייבערשטער, וועלכער איז דורכויס אמת („ד׳ אלקים אמת“ און „חותמו של הקדוש־ברוך־הוא – אמת“).

אויב דו ביסט, ברודער, אַן אַרבעטער, באַמי זיך צו פֿאַרפֿאָלקאָמענען זיך אין דײַן פֿאַך און שטרעב ניט, ווי עס טוען הײַנט לײַדער פֿילע, צו לאָזן דײַן אַרבעט אום צו לעבן פֿון לײַכטע פּרנסות. אויב דו ביסט נאָך נישט קיין אַרבעטער – באַמי זיך צו ווערן אַן אַרבעטער. איז דיר שווער אַרײַנצוקומען אין הײַנטיקע פּראָפֿעסיאָנעלע פֿאַראיינען אויס רעליגיעז־עטישע טעמים, בילד מיט אַנדערע חבֿרים פֿון „יבֿנה“ פֿאַראייניקטע וואַרשטאַטן, קאָאָפּעראַציעס, וכדומה.

ביסטו צו אַלט אָדער שוואַך צו ווערן אַן אַרבעטער, באַמי זיך כאָטש צו אויסוויילן אַזאַ פּרנסה, אין וועלכער ס׳איז דאָ אַמווייניקסטן מיסחר און שטיץ מיט אַלע כּוחות דײַנע חבֿרים, וואָס אַרבעטן יאָ.

ב) דערווײַטער זיך פֿון מותרות!

דער לוקסוס עסט אויף דעם מענטשנס מוח און דעם מענטשנס כּוח. דער לוקסוס טרײַבט דעם מענטש צו אומאויפֿהערלעכן שווינדל און ממילא – צו גנבֿה און גזלה. שטרעבן צו עכטער ייִדישקייט און לעבן אין דער זעלבער צײַט אין לוקסוס הייסט זײַן אַ „טובֿל ושרץ בידו“…

לעב דעריבער צוריקגעצויגן, אײַנגעהאַלטן, אָפּגעזונדערט, און דערווײַטערט פֿון אַלערליי אויסערלעכע תּענוגים. זאָג זיך אָפּ, ווי ווײַט דו ביסט נאָר ביכולת, פֿון אַלע רגילותן וואָס עסן אויף דײַן געלט, ברענגען דײַן גוף קיינע נוצן נישט און דײַן נשמה ברענגען זיי נאָר שאָדנס. מײַד אויס, ברודער, אַלערליי טעאַטערן, בעלער, אָוונטן, רייכער נישט, טרינק נישט קיין שאַרפֿע משקאָות, טראָג נישט קיין טײַערע בגדים, ציר זיך ניט אין רינגען, וכדומה, שטרעב ניט צו באַפּוצן און באַצירן באַזונדערס דײַן דירה, וכדומה. רייניק און באַציר בעסער דײַן נשמה, ליבער ברודער!

ג) עקספּלואַטיר קיינעם נישט!

ווען דו וועסט לעבן נאָר פֿון דײַן אייגענער אַרבעט און לעבן וועסטו דערבײַ שטיל, באַשיידן, אײַנגעהאַלטן, צוריקגעצויגן, דערווײַטערט פֿון תּענוגים און פֿון מותרות וועט דיר לײַכט זײַן צו ממלא זײַן דעם גרויסן הייליקן געבאָט פֿון יעדער ריינער עטיק׃ עקספּלואַטיר קיינעם נישט! נוץ קיינעם נישט אויס צוליב דײַן טובֿה אָן יענעמס הסכּמה און אַפֿילו מיט יענעמס הסכּמה, אויב יענער באַקומט ניט דעם פֿולן עקוויוואַלענט פֿון דעם. יעדער מענטש איז אַ צוועק פֿאַר זיך. יעדער מענטש איז אַ וועלט פֿאַר זיך. יעדע אויסנוצונג, אין וואָסער פֿאָרעם זי זאָל ניט זײַן איז, אין עטישן און ממילא אויך אין ריין רעליגיעזן זין, גזלה און רציחה.

דער פֿאַבריקאַנט אָדער דער מײַסטער, וואָס נוצט אויס זײַנע אַרבעטער אָן צו באַצאָלן זיי, ניט נאָר די נאָמינאַלע, אין גאַס אָנגענומענע, נאָר די אמתע, גאַנצע און פֿולע פּרײַז פֿאַר זייער אַרבעט הייסט עקספּלואַטאַטאָר. יעדער סוחר, וואָס נוצט אויס דעם צווייטן מענטשן סײַ בײַם קויפֿן, סײַ בײַם פֿאַרקויפֿן, צום שלעכטן הייסט עקספּלואַטאַטאָר.

עקספּלואַטירן עקספּלואַטירן הײַנט אַ מאָל אויך פּאָליטיקער, זשורנאַליסטן, דאָקטוירים און אַלע אַנדערע, וואָס באַשעפֿטיקן זיך מיט פֿרײַע פּראָפֿעסיעס. יעדע אויסנוצונג פֿון עמעצן אָן יענעמס פֿולן, רײַפֿן, גוטן און פֿרײַען ווילן איז אַ פֿאַרברעכן.

היט זיך פֿון דעם אַלעמען ווי פֿון פֿײַער, ליבער ברודער!

ד) רייניק דײַן פֿאַמיליען־לעבן.

די פֿאַמיליע איז אַלע מאָל געווען די פֿעסטונג פֿונעם ייִדן. נאָך דער אַרבעט, רדיפֿות, און עגמת־נפֿש פֿון טאָג האָט דער ייִד געפֿונען רו און טרייסט אין זײַן שטילן, פֿײַנעם, און ריינעם פֿאַמיליען־לעבן. די ייִדישע פֿאַמיליע איז אַלע מאָל בײַם ייִדן אַ הייליקטום. בלעם האָט עס נאָך געזען און האָט געמוזט זאָגן׃ „מה טובֿו אהליך יעקבֿ“. בלעם האָט עס געזען און זײַן אויג איז פֿון קינאה בלינד געוואָרן („על זה נסמית עינו של אותו רשע“).

הײַנט האָט זיך אָבער, צום אומגליק, אַרײַנגעריסן די הפֿקרות פֿון גאַס אויך אין דער ייִדישער פֿאַמיליע. באַזונדערס האָט זיך די פֿעסטונג, וואָס הייסט „ריינע און שיינע ייִדישע פֿאַמיליע“ אין פּוילן אָנגעהויבן צו ברעכן פֿון דער צײַט פֿון דער דײַטשער אָקופּאַציע. יעצט גייט די ירידה טיפֿער און טיפֿער. עס העלפֿן דערצו׃ די אַלגעמיינע פּריצות פֿון גאַס, די טעאַטערן, די קינאָס, די שונדפּרעסע און שונד־ליטעראַטור. עס העלפֿט דערצו אַפֿילו אויך אַ היפּשע טייל פֿון דער אַזוי גערופֿענער „בעסערער און ערנסטערער ליטעראַטור“. עס העלפֿן דערצו אויך, ווילנדיק צי ניט ווילנדיק, אויך אַ טייל פֿון די וואָס האַלטן זיך פֿאַר „קינסטלער“.

מײַד אויס אָט די געפֿאַר, ליבער ברודער! שטרענג אָן אַלע דײַנע כּוחות אויף צו דערהאַלטן רו, פֿרידן, און ליבע אין דײַן פֿאַמיליע!

ה) הייליק דײַן געשלעכטלעך לעבן בכלל!

„שמירת־הברית“ און „קדושת־הברית“ זענען די גרויסע יסודות סײַ פֿון אינערלעכער סײַ פֿון אויסערלעכער קדושה. אויף דעם איז איבער הויפּט געזאָגט געוואָרן׃ „קדושים תּהיו“ און „כּל המקדש עצמו מלמטה מקדשין אותם מלמעלה“. „יסוד – סיומא דגופֿא, אות ברית קדש“. איז מען דערין ריין איז מען אַ קדוש; איז מען דערין אומריין איז מען – אַ טמא. און היטן מוז מען זיך דערבײַ ניט נאָר פֿון עבֿירות ממש, נאָר אויך פֿון „הירהורי־עבֿירה“. די הויפּט־רפֿואות צו דעם זענען׃ שטענדיקע סיסטעמאַטישע אַרבעט (אַמבעסטן פֿיזישע אַרבעט) און תּורה־לערנען מיט שטאַרקן עיון „אין לתּאוות מקום אלא בלבֿ פּנוי מחכמה“ – רמב״ם. „טובֿ תּורה עם דרך־ארץ, שיגיעת שניהם משכחת עוון“ – יגיעה דווקא. אין קיין פֿאַל ניט ליידיק־גייערײַ. דאָס ליידיק־גייערײַ ברענגט צו אַלע אומגליקן.

ו) היט זיך פֿון מאכלות־אַסורות!

„ונטמאתם בם – ונטמטם בם“. מאכלות־אַסורות אומרייניקן דעם קערפּער און די נשמה. „מאכלות־אַסורות“ ברענגען אַרײַן שלעכט, אומריין בלוט אינעם מענטשן. אַ טייל פֿון דער ייִדישער יוגנט איז הײַנט מער, ווי עס איז אַ מאָל געווען, גענייגט צו רישעות איבער הויפּט דערפֿאַר, וואָס זי היט זיך ניט פֿון מאכלות־אַסורות. היט זיך ברודער פֿון מאכלות־אַסורות ווען דו ווילסט ניט זײַן אומריין, שלעכט, און בייז.

ז) הייליק דײַן שבת!

שבת איז ניט סתּם אַ מיצווה, נאָר אַ יסוד־היסודות. ווער עס פֿאַרשוואַכט דעם שבת פֿאַרשוועכט חלילה דעם אלקי־ישׂראל. ווער עס היט ניט קיין שבת איז גלײַך ווי ער דינט עבֿודה־זרה. „שמור וזכור בדיבור אחד השמיענו אל המיוחד“. פֿאַראייניק זיך מיט דער קדושה פֿון שבת און דורך איר – מיט הקדוש־ברוך־הוא. שבת דאַרף אָבער איבער הויפּט ניט נאָר אויסערלעך, נאָר אויך אינערלעך אָפּגעהיט ווערן (דאַוון, לערן, מאַך אַן אמתן חשבון־הנפֿש, טראַכט נאָר וועגן הייליקע, ריינע ענינים). שבת האַלט אויף די גאַנצע ייִדישע נאַציע. „כּנסת־ישׂראל“ און ״שבת״ זענען אַ „בן־זוג“ און אין זיי רוט – עתּיקא־קדישא.

ח) הייליק דײַן הויז!

ניט נאָר אַ שול, אַ בית־מדרש, אַ שטיבל, נאָר אויך אַ געוויינלעך ייִדיש הויז איז אַ מיקדש־מעט. ווען איז עס אָבער גערעדט געוואָרן? ווען אינעם הויז ווערן שטענדיק געהערט דבֿרי־תּורה, תּפֿילות, ברכות, קידוש, הבֿדלה, און דאָס אַלץ ווערט אַרויסגעזאָגט מיט עכטקייט, מיט אמתדיקייט מיט שטאַרקער און טיפֿער אינערלעכקייט; ווען פֿאָטער און מוטער, ברודער און שוועסטער לעבן צווישן זיך אין שטילקייט און אמתן שלום (און וווּ עס איז שלום, דאָרט איז אויך די ברכה פֿונעם אַבֿי־שלום); ווען קינדער ווערן דערצויגן אין עכטן און ריינעם תּורה־גײַסט; ווען אין הויז ווערט פֿון אַלעמען ייִדיש גערעדט און עס ווערט געליבט, געאַכט, און געשעצט אַלץ, וואָס איז ייִדיש.

ווי זעט אָבער הײַנט אויס אַ געוויינלעך סוחריש ייִדיש הויז? האַנדל, וואַנדל, אַ מאָל – אַ שטיקל בערזע; אַ מאָל – אַ שטיקל קאָרטנקלוב; אַ מאָל – אַ שטיקל טאַנצזאַל צי בעלערזאַל. דער פֿאָטער גייט זיך זוכן זײַנע פֿאַרגעניגנס; די מוטער – אירע פֿאַרגעניגנס. אייביקע אומצופֿרידנהייט און אייביקע אָפֿענע צי באַהאַלטענע צאַנקערײַען. די טעכטער רעדן ניט קיין ייִדיש. די זין – קאַנדידאַטן אויף לופֿט־פּרנסות. עס ווערט אַפֿילו אויסערלעך אָפּגעהיט שבת־יום־טובֿ, אָבער אָן פֿײַערלעכקייט, אָן נשמה, אָן לעבן. עס ווערט געדאַוונט, עס ווערן אויסגעפֿירט צײַטנווײַז מיצוות און מינהגים, אַלץ אָבער נאָר – מיצוות אַנשים מלומדה. און דאָרט, וווּ עס איז ניטאָ קיין ליכט און קיין פֿײַער, וווּ עס איז ניטאָ קיין אַהבֿה און קיין דבֿקות, – דאָרט איז ניטאָ קיין מישכּן פֿאַרן אל־עליון.

בן־יבֿנה! זאָל דײַן הויז ניט זײַן „סוחריש־וועלטלעך“. זאָל דײַן הויז זײַן ווי אַ ייִדיש הויז באַדאַרף אויסצוזען, – אַ מיקדש־מעט!

אין דײַן הויז זאָל געהערט ווערן די ייִדישע שפּראַך, קול־תּורה, דבֿרי־שלום, האַרציקע תּפֿילות, צער אויפֿן גרויסן וויי פֿון ישׂראל און שטילע האָפֿענונגען אויף גאולה.

ט) לעב שטענדיק אינעם כּלל־ישׂראל און מיטן כּלל־ישׂראל.

זאָרג ניט פֿאַר זיך, נאָר פֿאַרן גאַנצן כּלל־ישׂראל. דער וויי פֿונעם גאַנצן כּלל זאָל זײַן דײַן וויי; זײַן פֿרייד – דײַן פֿרייד. יעדער איינציקע ייִדישע נשמה איז אַ טייל פֿון דער שכינה; כּללות־נשמות־ישׂראל,– כּנסת־ישׂראל, שכינתּא־תּתּאה, מלכות־שמים אויף דער ערד. אַ ווייטיק פֿון אַ ייִדישער נשמה איז צער־השכינה, כּבֿיכול. ווי זשע קענסטו, בן־יבֿנה, גורם זײַן אַ ווייטיק אַ וואָסער ניט איז ייִדן? ווער עס אַרבעט מיט אַן אמת און מיטן גאַנצן האַרצן פֿאַר דער גאולה פֿון ישׂראל ווי ער פֿאַרשטייט עס – אַרבעט ער פֿאַר גאולת־השכינה. געבענטשט זאָל זײַן, ווער עס טוט עטוואָס גוטס ישׂראל, מעג ער זײַן ווי ווײַט פֿון אונדז אין דעות! געבענטשט זאָל זײַן יעדע האַנט, וואָס איז אויסגעשטרעקט אויף צו ברענגען הילף ישׂראל!

בן־יבֿנה! אין אַלע דײַנע געדאַנקען, אין אַלע דײַנע שטרעבונגען, אין אַלע דײַנע דיבורים, אין אַלע דײַנע מעשׂים, זאָלסטו האָבן ניט זיך און דײַנע נאָענטע אין זינען, נאָר דעם גאַנצן, גרויסן, הייליקן פֿאָלק ישׂראל. זיך און דײַנע אייגענע זאָלסטו אויך אַרײַננעמען אין אָט דעם כּלל. אין דער ישועה פֿונעם כּלל איז אויך דײַן ישועה!

י) דערווײַטער זיך פֿון יעדער פּאָליטיק און פֿון יעדער פּאַרטיייִשקייט!

כאָטש דו דאַרפֿסט לעבן אין כּלל און דאַרפֿסט אַרבעטן נאָר פֿאַרן כּלל, דאָך דאַרפֿסטו זיך ניט אָנשליסן אָן קיין באַזונדערער פּאַרטיי, מעג זי זיך זײַן ווי נאָענט דיר צום האַרצן, כּל־זמן די פּאַרטיי פֿירט פּאָליטיק און מוז צוליב איר פּאָליטיק פֿאַרבייגן די פּרינציפּן פֿון שטרענגער גערעכטיקייט און פֿאַרברידערונג פֿון אַלע ייִדן. ביסטו שוין אין אַ פּאַרטיי און קענסט פֿון איר ניט אַרויס, בפֿרט ווען איר הויפּטצוועק איז בנין־האומה, דאַרפֿסטו דאָך שטרענג אַכטונג געבן אויף יעדער אונטערנעמונג פֿון דײַן פּאַרטיי און אויף יעדער טאַט אירער. דײַן מענטשלעכקייט, דײַן ייִדישקייט, דײַנע ריינע געוויסן, – דאָס אַלץ איז טויזנט מאָל העכער אַפֿילו פֿון דער בעסטער און שענסטער פּאַרטיי!

ניט זײַנענדיק קיין פּאַרטיימענטש אָדער זײַנענדיק אַ פּאַרטיימענטש, קענסטו, דאַרפֿסט, און מוזסט גיין מיט יעדער פּאַרטיי אויף וויפֿל אירע מעשׂים זענען צוגעפּאַסט צו דעם בנין פֿון דער גאַנצער אומה און צו דער אַחדות פֿון דער גאַנצער אומה און דאַרפֿסט זיך דערווײַטערן פֿון איר אויף וויפֿל זי צעשטערט, צערײַסט, טיילט פֿונאַנדער ייִדן, אָדער זי באַנוצט זיך צום דערגרייכן איר צוועק מיט מיטלען, וואָס זענען קעגן דעם ריינעם גײַסט פֿון ייִדנטום, וואָס איז דאָך ניט אַנדערש ווי אַהבֿה, יושר, און קדושה.

יא) געדענק און פֿאַרגעס קיין מאָל נישט אָן די דרײַ אַהבֿות!

דער „בן־יבֿנה“ דאַרף שטרעבן צו פֿולער גאַנצקייט אין רעליגיעזן זין׃ ייִראת־חטא, שמירת־המיצוות בפּועל־ממש. איבער הויפּט דאַרף ער אָבער שטענדיק דורכגעדרונגען זײַן מיט די דרײַ אַהבֿות׃ אַהבֿת־המקום, אַהבֿת־ישׂראל, און אַהבֿת־התּורה (זע אויבן – „וואָס וויל יבֿנה?“).

יב) צעברעך דײַן גאווה!

„גאווה“ – דאָס איז דער טיפֿסטער און דער שטאַרקסטער אָפּגאָט. גאווה – דאָס איז דער „אל זר שבגופֿו של אָדם“. גאווה איז אײַנגעוואַקסן און אײַנגעגעסן אינעם מענטשן און אויף אויסצוּוואָרצלען זי דאַרף מען אַרבעטן צענדליקער יאָרן. נאָך מער׃ דאָס גאַנצע לעבן דאַרף מען מיט איר קעמפֿן. כּל־זמן זי איז דאָ פֿאַרשטעלט זי גאָט פֿונעם מענטשן; פֿאַרשטעלט זי דעם צווייטן מענטשן; פֿאַרשטעלט זי די אויסערלעכע וועלט. דו קענסט צום אמתן אור ניט צוקומען כּל־זמן דו האָסט אין זיך גאווה. „פּקדו את האַרורה הזאת – וקבֿרוה!“…

יג) הייליק דײַן דיבור!

דער דיבור איז דער אויסדריק פֿון דער נשמה. ברית־הלשון. קדושת־הלשון. קיין וואָרט לשון־הרע! קיין וואָרט רכילות! קיינע דבֿרים־בטלים! עס איז איבעריק צו זאָגן, אַז דו טאָרסט ניט מטמא זײַן דײַן צונג מיט ניבול־פּה. מיין ניט, אַז „רעדן שאַט ניט“. און וואָס מאַכט עס אויס? אַ גראָבע הלצהלע? וועמען שאַט עס? ניין ליבער ברודער! אַ וואָרט בויט וועלטן און אַ וואָרט מאַכט חרובֿ וועלטן. דו, בן־יבֿנה, דאַרפֿסט זײַן אַ בויער, אַ שעפֿער, און אויפֿשטעלער פֿון אַ חרובֿ געוואָרן לעבן. זאָל דעריבער דײַן וואָרט הייליק זײַן!

יד) הייליק דײַן אינערלעך לעבן!

עס זאָלן ניט אַריבערגיין קיין איין טאָג אין דײַן לעבן אָן חשבון־הנפֿש. יעדן טאָג זאָלסטו לערנען אָדער הערן מוסר. אַ חובֿת־הלבֿבֿות, אַ מסילת־ישרים, אַן אורחות־צדיקים, תּניא, אַ לקוטי־עצות, זאָלן שטענדיק דײַנע באַגלייטער זײַן.

ביסטו אַ טרוד, קענסטו אַלנפֿאַלס אָפּגזלענען פֿון דײַנע באַשעפֿטיקונגען אַ 5 צי 10 מינוט אין טאָג אום צו אָפּזונדערן זיך אין אַ ווינקעלע און מאַכן אַ קורצן, אָבער שטרענגן חשבון מיט זיך.

און אַ שטילע געבעט דערבײַ, אַ קורצע תּפֿילה׃

רבונו־של־עולם! פֿיר מיך אין אַ ריכטיקן, אין אַ ליכטיקן וועג!…

באַמערקונג׃

יעדער לעזער, וואָס האָט בײַ זיך פֿעסט באַשלאָסן צו אָנהייבן לעבן לויט די י״ד אַזהרות, וואָס זענען אויסגערעכנט אויבן, כאָטש ניט מיט אַ מאָל, נאָר שטופֿנווײַז, קען זיך ווענדן וועגן דעם סײַ מינדלעך, סײַ שריפֿטלעך צו הלל צייטלין, שליסקע 60, וואַרשע.
