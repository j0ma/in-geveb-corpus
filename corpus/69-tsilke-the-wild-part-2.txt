דערנאָך איז אַװעק אַ יאָר — און אַ זומער איז אַװעק. די לוריעס זענען אין דעם יאָר נישט געקומען אין װאַלד. זײ זענען געװען אין אױסלאַנד. דערפֿאַר אױפֿן צװײטן זומער איז געװען זײער פֿרײלעך אין װאַלד, סאַשע איז שױן געװען אַ שילער, ער האָט געטראָגן אַ היטל מיט װײַסע זײַטלעך און מיט אַ קאָקאַרדע. אױף דער קאָקאַרדע זענען געװען „געען“ און סאַשע האָט פֿאַר צילקען דערקלערט װאָס די צװײ „געען“ באַטײַטן: „גראָדניענסקאַיאַ גימנאַזיאַ“.
זי האָט אַזעלכע זאַכן נישט פֿאַרשטאַנען. װי אַן עכאָ פֿון אַ טיפֿן תּהום קלינגט אָפּ פֿאַר איר יעדעס װאָרט װעגן יענעם װײַטן לעבן אין די שטעט.
ער איז שױן געװען אַ שילער — סאַשע, אַ גימנאַזיסט, לאַנגע הײזלעך האָט ער געטראָגן מיט אַ קלײן מאַרינאַרקעלע, מיט גלאַנציקע קנעפּ… ער איז דאַן געװען אַזאַ שײן רונד ייִנגעלע, ער האָט אױסגעזען, װי אַ „גענעראַלסקי סינאָק“.
אַזױ פֿלעגט אים דער טאַטע זײַנער, דער בעל־הבית לוריע, רופֿן. דער אַלטער לוריע פֿלעגט פֿון יאָר צו יאָר דיקער װערן און ער פֿלעגט אָנטאָן אַלץ אַ גרעסערע און אַ ברײטערע גאָלדענע קײט.
שפּעטער זענען אַװעק עטלעכע יאָר און צילקע פֿלעגט פֿון סאַשען בלױז הערן פֿון דער װײַטנס. בײַ זײ אין שטוב איז געװען אַ לערער, זי האָט זיך געלערנט לעזן און שרײַבן און פּושקינס מעשׂה מיטן גאָלדענעם פֿישעלע, האָט זי שױן געקאָנט אין גאַנצן אױסנװײניק.
דער לערער איז געװען אַ בחור פֿון אַ יאָר פֿינף און צװאַנציק, ער האָט נאָך אַלײן געלערנט: גאַנצע טעג פֿלעגט ער אָפּזיצן איבער ביכער און לערנען און אײן מאָל אין יאָר פֿלעגט ער לױפֿן אין שטאָט אָפּגעבן „עקזאַמענס“. גערעדט האָט ער שטענדיק, אַז ער פֿאָרט קײן פּעטערבורג און דאָרט װעט ער װערן אַ סטודענט…
נאָר דער דאָזיקער לערער איז פֿון זײ אין גיכן אַװעק נישט קײן פּעטערבורג. ער האָט זיך פֿאַרליבט אין אַ מסטיבאָװער „מױד“, װאָס האָט געהאַט אַ ביסל נדן און דערצו האָט אים נאָך דער שװער געגעבן „קעסט“. אַזױ איז צילקע געבליבן אָן אַ לערער און געװען איז דאָס אין מיטן זומער, אַלײן אין גרױסן װאַלד מיט דער מומע ניכע, אַלײן מיטן רױש פֿון די בײמער, מיט דעם סודות־לשון פֿון טײַכל.
דער טאַטע איז אַלץ שװײַגנדיקער געװאָרן.
אַ מאָל פֿלעגט צילקען באַפֿאַלן אַ פּחד, אַ גװאַלדיקע אײנזאַמקײט, און זי פֿלעגט אַנטלױפֿן קײן מסטיבאָװע צו באַקאַנטע.
אין גאַנצן דריט האַלבן װיאָרסט פֿון װאַלד. זי פֿלעגט גײן צו פֿוס, זי האָט דאָרטן געהאַט װײַטע קרובֿים. נאָר געװען איז זי אַ שרעקנדיקע און אַ שעמעװדיקע. דער איבערגאַנג פֿון װאַלד אין אַזאַ טומלדיק שטעטעלע מסטיבאָװע, װעלכעס האָט געהאַט הונדערט און פֿופֿציק אײַנװױנער פֿלעגט צילקען איבערראַשן, צעטומלען.
יעדער מענטש האָט אַן אַנדער פּנים. יעדער מענטש רעדט אַנדערש און קוקט אַנדערש און זי איז אײַנגעװײנט בלױז צום טאַטן, צו ניכען, צום לערער און צו נאָך עטלעכע מענטשן…
און צו די גאָלד־מעשענע סאָסנעס איז זי צוגעבונדן.
װען זי פֿלעגט דערזען אַ נײַעם מענטש, פֿלעגט זי מאָדנע אַ ציטער טאָן, װי אַ װעװריק; װען זי פֿלעגט הערן אַ נײַ קול פֿלעגט זי אָנשטעלן אױגן און אױערן; אַ נײַ בגד, אַ נײַער הױז־חפֿץ, װאָס זי האָט בײַ זיך אין װאַלד נישט געזען — אַלץ פֿלעגט צילקען איבערראַשן.
אָפֿט מאָל, אין מער גוטמוטיקע רגעס פֿלעגט זי יעדע זאַך אױפֿן קול באַװוּנדערן. פֿלעגט מען פֿון איר לאַכן:
 — קאָזקע!
 — װאַלד־באַשעפֿעניש!
אַזױ פֿלעגט מען זי רופֿן. זי פֿלעגט זיך פֿאַרשעמען און לױפֿן צוריק אין װאַלד, צו דער מומע ניכע.
און געװען איז זי שױן דאַן אַ מײדל פֿון פֿערצן יאָר, אַ הױכע, מיט לײַכטע טריט…
אײן מאָל, בעת זי איז אין אַזאַ פֿאַרנאַכט געקומען צוריק פֿון מסטיבאָװע, איז דער טאַטע איר אַנטקעגן אַרױס. זײַנע אױגן האָבן עפּעס ליכטיק אַ שטראַל געטאָן און באַלד האָט ער זיך פֿונאַנדערגעװײנט.
װאָס איז געשען? צילקע האָט זיך דערשראָקן. דער טאַטע… אַ גרױסער ייִד מיט אַ טונקעלער באָרד… דער טאַטע, אַזאַ שװײַגנדיקער שטענדיק, האָט פּלוצלינג גענומען װײנען, װי ניכע די מומע.
װאָס איז געשען?
אײן װאָרט האָט צילקע פֿון אים געהערט: — פּונקט װי די מאַמע דײַנע האָסטו איצטער אױסגעזען. און ער האָט זי אַזױ לאַנג, אַזױ װאַרעם געגלעט איבערן קאָפּ.
אין דער דאָזיקער נאַכט איז צילקע נישט געשלאָפֿן, זי האָט געטראַכט פֿון דער געשטאָרבענער מאַמען און פֿון אַלע געשטאָרבענע מענטשן.
פֿאַר װאָס שטאַרבט מען? און װאָס איז מיט די טױטע?
אין מסטיבאָװע איז פֿאַראַן אַ בית־עולם מיט אַ סך מצבֿות — זי האָט עס געזען פֿון װײַטן… װאָס טוען זײ די טױטע? פֿאַר װאָס האָט מען זײ אַרױפֿגעלײגט אַזעלכע שװערע שטײנער אױף די קבֿרים?
און אױף יענעם בית־עולם אין מסטיבאָװע ליגט אױך באַגראָבן איר מאַמע, װעלכע זי האָט קײן מאָל נישט געזען.
געשטאָרבן… און נישטאָ מער אױף דער װעלט.
נישטאָ מער אין װאַלד! צילקע האָט אַ שטאַרקן רחמנות געהאַט אױף דער מאַמען און אױף אַלע געשטאָרבענע.
די מומע ניכע דערצײלט, אַז אַלע געשטאָרבענע װעלן אַ מאָל לעבעדיק װערן. זי האָט באַשלאָסן בײַ דער מומען אַ סך זאַכן צו פֿרעגן.
זי באַדאַרף נאָך צו דער מומען אײן שמײכל טאָן און יענע דערצײלט אַלץ. נאָר אין דער פֿרי איז די מומע ניכע אַװעקגעפֿאָרן קײן גראָדנע.
געפֿאָרן איז זי פֿאַרריכטן איר שײטל, יעדע פּאָר יאָר פֿלעגט זי פֿאָרן אין שטאָט אַרײַן פֿאַרריכטן דאָס שײטל. דאָס איז געװען פֿאַר דער מומען עפּעס אַ גװאַלדיק געשעעניש, פֿון װעלכן זי פֿלעגט אַ לאַנגע צײַט דערנאָך רעדן.
און צילקע האָט דערװײַל אין װאַלד פֿאַרגעסן אַלע פֿראַגן, װאָס זי האָט געהאַט צו דער מומע ניכע.
נישט אַלע מאָל איז זי, אָבער, אַזױ אומעטיק געװען. עס פֿלעגן אַװעקגײן װאָכן, חדשים און גאַנצע זומערן, זי פֿלעגט לעבן מיטן װאַלד און נאָר אין װאַלד.
דאָרטן זענען דאָך געװען דעם שאָסײ־װעכטערס קינדער.
יענער האָט געהאָדעװעט גענדז און די גענדז פֿלעגן זיך אַ גאַנצן טאָג פּאַשען אױף אַ שטיקל פֿרײַען װאַלד בײַם טײַכל.
די קינדער פֿלעגן שטיפֿן און קװיטשען. צילקע מיט זײ, כאָטש זי איז שױן געווען אַזאַ גרױסע, זי פֿלעגט לײענען ביכלעך און דערצײלן דאָס פֿאַר די קינדער.
די מומע ניכע האָט פֿון דעם געליטן: „דאָס קינד“ װאַקסט צװישן פֿרעמדע, אין אײנזאַמקײט.
פֿלעגט איסר שטענדיק ענטפֿערן:
 — מען דאַרף זי אַרױסשיקן קײן גראָדנע. זאָל זי דאָרטן לערנען, די לוריעס װעלן אױף איר אַכטונג געבן.
פֿון די דאָזיקע װערטער פֿלעגט ניכע נאָך מער לײַדן. זי האָט זיך נישט געװאָלט שײדן מיט צילקען.
סוף־כּל־סוף איז דאָך באַשלאָסן געװאָרן צילקען אַװעקצושיקן אין שטאָט אַרײַן. איסר האָט געװאַרט ביז צום סוף זומער.
צילקע האָט עס שױן געװוּסט, זי האָט זיך געגרײט אין װעג אַרײַן און האָט זיך אַ ביסל געשראָקן…
 — װעסט פֿאָרן אין שטאָט אַרײַן… — פֿלעגט דער טאַטע אָפֿט איבעררײַסן זײַן שװײַגן.
 — װעסט װערן אַ פֿרײַלין. אַ געבילדעטע פֿרײַלין, — פֿלעגט צוגעבן מיט טרײסט און מיט קלעמעניש די מומע ניכע.
צילקע פֿלעגט פֿון די אַלע װערטער זיך אײַנציִען, דער קאָפּ אירער פֿלעגט זיך אַראָפּלאָזן און זי פֿלעגט דאַן אױסזען װי אַ בלימל, װאָס איז צו שטאַרק דורכגעברענט געװאָרן פֿון דער זון און עס פֿאַרבײגט שױן דאָס קעפּל.
דערנאָך האָט מען צילקען אַװעקגעפֿירט קײן גראָדנע. די לוריעס האָבן זי צוגענומען צו זיך.
 — זי װעט דאָ װערן אַ מענטש! — אַזױ האָבן זײ געטרײסט דעם שװײַגנדיקן איסר, בעת ער האָט זיך שטיל געקלאָגט, אַז אין װאַלד װעט אָן איר זײַן אומעטיק.
און צילקע האָט גענומען בענקען. יעדע רגע פֿלעגט איר פֿאַר די אױגן קומען די מומע ניכע מיט פֿאַרװײנטע אױגן.
 — מײַן טײַבעלע, אױף װעמען לאָזסטו מיך דאָ, אױף דער פֿינצטערניש? — דאָס זענען געװען די װערטער, מיט װעלכע די מומע ניכע האָט זיך מיט צילקען געזעגנט פֿאַר איר אַװעקפֿאָרן.
צילקע האָט געזען, װי די מומע איז נאָכגעגאַנגען נאָך דער פֿור און כּסדר געװישט די אױגן, דעם לעצטן קוק האָט זי דאַן געטאָן אױף דער מומען, בעת יענע האָט זיך אָנגעשפּאַרט לעם אַ בױם און געכליפּעט און אַרום זענען געשטאַנען אַ סך, אַ סך בײמער, אַלע שװײַגנדיקע; אומעטיק און יום־טובֿדיק האָבן אױסגעזען די בײמער. אױף עטלעכע פֿון זײ האָבן זיך זילבערנע פּאַסן זון אַרומגעװיקלט, אַזעלכע ליכטיקע און דאָך טרױעריקע שטראַלן.
זיי האָבן געפֿלעקט די גרינע צװײַגן, די עלנטע שאָטנס פֿון װאַלד.
מיט איר איז געזעסן דער טאַטע און האָט, װי אַלע מאָל, געשװיגן.
צילקע האָט דאַן נאָך אַ מאָל אױסגעדרײט דעם קאָפּ; האָט זי שױן דער מומען נישט געזען, נאָר אַ שטיק דאַך פֿון זײער הױז האָט אַרױסגעקוקט דורך די בײמער און דאָס איז אױך באַלד פֿאַרשװוּנדן געװאָרן.
עס האָבן גענומען שװעבן נײַע אומבאַקאַנטע לאַנדשאַפֿטן. דער שאָסײ מיט װײַסע שטײנער, מיט ציפֿער… און דאָ און דאָרט האָבן זיך געזען אײנזאַמע בײמער אױף די שטיקער פֿעלדער און צילקען האָט יעדער אײנזאַמער בױם דערמאָנט איר טאַטן דעם שװײַגנדיקן.
די פֿור איז געפֿאָרן לאַנגזאַם, נאָר באַרג־אַראָפּ פֿון שאָסײ, פֿלעגט זיך דאָס פֿערדל פֿונאַנדעריאָגן און אין אַזעלכע רגעס האָט זיך צילקען געװאָלט אָנכאַפּן דעם טאַטן פֿאַרן אָרעם און אים בעטן, ער זאָל פֿאָרן צוריק אין װאַלד, צו דער מומען…
זי האָט שטאַרק רחמנות געהאַט אױף דער מומען. װי װעט זי טאַקע אױסקומען אָן צילקען? אײנע אַלײן איז זי דאָרט פֿאַרבליבן.
זײ זענען אַ סך דערפֿלעך פֿאַרבײַגעפֿאָרן. אַ סך הײַזלעך האָט צילקע געזען אין װעג, נאָר אָט זעט זי, אַז פֿון װײַטן קוקן אַרױס שפּיצן פֿון גרױסע קױמענס, שפּיצן פֿון קלױסטערס און װאָס נענטער זי פֿאָרט צו, אַלץ מער דעכער זעט זי.
 — דאָס איז די שטאָט? — פֿרעגט זי בײַם טאַטן.
 — יאָ! — ענטפֿערט דער װאַלד־משרת איסר, פּונקט װי ער װאָלט זיך איצטער דערמאָנט מיט װעמען און צו װאָס ער פֿאָרט דאָ. ער הײבט שװײַגנדיק אױף די האַנט און גלעט צילקען. פּלוצלינג דערשפּירט ער, אַז די פֿינגער, אַז זײַנע פֿינגער באַנעצן זיך…
צילקע האָט געװײנט, פֿאַר װאָס? ער האָט יאָ פֿאַרשטאַנען און נישט פֿאַרשטאַנען, נאָר אונטער זײַן מאַנטל האָט עפּעס אַזױ שטאַרק גענומען דריקן. עס האָט זיך אים אױך געװאָלט װײנען.
נאָר צילקע איז באַלד שטיל געװאָרן, די טרערן זענען גלײַך פֿאַרשװוּנדן געװאָרן. זי האָט זיך דערפֿילט, װי אַ געפֿאַנגענער װעװריק, און דאָס חיהלע, בעת מען כאַפּט עס אין שטײַגל אַרײַן, װײנט עס נישט, נאָר ס׳איז בײז און אומעטיק. צילקע איז אױך אַזױ געפֿאַנגען.
שפּעטער, אין שטאָט, האָט צילקע גענומען מורא האָבן, ציטערן פֿאַר יעדער זאַך. פּונקט, װי מען װאָלט געבראַכט אַ סערנע פֿון װאַלד און זי שפּרינגט אױף בײַ יעדן צו הױכן קלאַפּ, אָדער פֿײַף.
זי האָט מורא געהאַט צו שפּרינגען אױף דער גלאַטער פֿראָטירטער פּאָדלאָגע בײַ די לוריעס. זי האָט מורא צו עסן פֿון די כּלים. אַלץ האָט דאָ אַזױ געלױכטן און געשײַנט. אױף יעדן טריט — ליכט און גלאַנץ, בילדער און טעפּעכער. מען איז צו איר געװען זײער גוט. די לוריעס זענען גוטהאַרציק און דערצו איז נאָך צילקע אַ יתומה.
און פֿאַר פֿרעמדע פֿלעגט מען איר טאַקע אַזױ אָנרופֿן:
— אַ יתומה פֿון װאַלד…
— אַ שײן מײדל, — פֿלעגט עמעצער זאָגן.
— נאָך גאָר אַ קאָזקעלע, — פֿלעגט דער אַלטער לוריע צוגעבן.
ער האָט ליב געהאַט צו שפּאַסן.
און די יתומה פֿון װאַלד, דאָס קאָזקעלע, האָט לאַנג פֿאַר אַלץ מורא געהאַט, זי האָט שטענדיק זיך באַהאַלטן, האָט געװאָלט זײַן אין שאָטן און די לוריעס האָבן געװאָלט פֿאַרקערט: מענטשן זאָלן זען וואָס פֿאַר אַ גוטע זײ זענען, זײ פֿלעגן איר מיטנעמען אין געסט, פֿלעגן זי פֿירן אומעטום.
אײן מאָל האָט זי דערהערט אַ גװאַלדיקן פֿײַף. זי האָט זיך אַזױ דערשראָקן דעמלט, זי האָט געװאָלט נעמען לױפֿן.
— קאָזקעלע, דאָס פֿײַפֿט דאָך די באַן, דער לאָקאָמאָטיװ. פֿון באַן האָט שױן צילקע אַ סך מאָל געהערט, נאָר זי האָט עס נאָך קײן מאָל נישט געזען. דאַן װען זי האָט דערהערט דעם פֿײַף, איז זי געװען מיט די לוריעס בײַ זײערע קרובֿים, אױך אַזעלכע רײַכע און חשובֿע. געלעבט האָבן די קרובֿים נישט װײַט פֿון װאָקזאַל און די צוגן האָבן כּסדר גערױשט און געפֿײַפֿט. מען האָט צילקען צוגעפֿירט צום פֿענצטער און געװיזן אַ סך רױטע און טונקעלע װאַגאָנעס.
— און יענע, די שװאַרצע, װאָס שטײען און בלאָזן פֿון זיך מיט פּאַרע, דאָס זענען די לאָקאָמאָטיװן, — האָט מען איר דערקלערט.
זי האָט געגלאָצט אױף אַלץ מיט מורא אין די אױגן און געװאָלט האָט זי זיך באַהאַלטן, נאָר זי האָט דאָך געזען, װי די איבעריקע קינדער מיט סאַשען זענען רויִק, פֿלעגט זי זיך אױך באַרויִקן.
נאָר אומעטיק איז זי געװען. שױן צװײ מאָל איז געקומען פֿון װאַלד דער טאַטע, געבראַכט אירע קלײדלעך, װאָס ניכע האָט פֿאַרריכט און אױסגעװאַשן — און יעדעס מאָל האָט דער טאַטע איבערגעלאָזט די זעלבע פֿראַגע, דעם זעלבן אָנזאָג:
— װען דו װאָלטסט װיסן, װי די מומע ניכע בענקט נאָך דיר… — צילקען פֿלעגט דאַן נעמען שװעבן דער װאַלד פֿאַר די אױגן מיטן טײַכל, מיט דעם שאָסײ־װעכטערס קינדער. זי האָט שױן עטלעכע מאָל געטראַכט צו אַנטלױפֿן פֿון דאַנען, אַרױסלױפֿן בגנבֿה און לױפֿן, לױפֿן ביז זי װעט קומען צוריק אַהין. נאָר זי האָט מורא געהאַט אַלײן אַ טריט צו שטעלן. דאָרטן אין װאַלד איז זי אַזאַ דרײסטע געװען, — אין מיטן נאַכט פֿלעגט זי קײן מסטיבאָװע גײן — און דאָ פֿאַלט אָן אױף איר אַזאַ פּחד.
שװײַגנדיק איז זי געװאָרן דאָ בײַ די לוריעס. יענע זאָגן אױף איר, אַז זי איז געראָטן אין גאַנצן אין שװײַגנדיקן טאַטן.
אַפֿילו מיט סאַשען, מיט װעלכן זי פֿלעגט זיך פֿריִער אין װאַלד אַזױ פֿרײלעך שפּילן, מיט סאַשען האָט זי אױך געשװיגן.
יענער איז איצט געװען שױן אַ גאַנצער מענטש, האָט געהאַט זײַנע אײגענע װיכטיקע ענינים. ער האָט אָנגעקליבן אַ גרױסע קאָלעקציע מאַרקעס און גאַנצע טעג זײ געקלעפּט און איבערגעקלעפּט אין מאַרקע־אַלבאָם. אױסער דעם פֿלעגן צו אים קומען זײַנע חבֿרים, אױך אַזעלכע גימנאַזיסטן, מיט װעלכע ער פֿלעגט שטיפֿן און נאָכמאַכן די לערער.
צילקען האָט ער נישט פֿאַרגעסן, נאָר ער האָט זי איצט נישט געקאָנט צובינדן צו זיך. אַ מאָל, אַז דער שטיפֿער פֿלעגט זײַן גוט געשטימט, פֿלעגט ער זיך נעמען רײצן מיט איר. ער האָט אונטערגעכאַפּט דאָס װאָרט „קאָזקע“ פֿון טאַטן און פֿלעגט עס פֿון מױל נישט אַרױסלאָזן:
— נו, קאָזקע, גיב אַ לאַך!
— גיב אַ שפּרונג, קאָזקע!
און אָט־אָט, בײַ דער יתומה פֿון װאַלד נעמט עפּעס שמײכלען צװישן די ליפּן, באַלד װעט זי עפֿענען איר מײַלעכל און ענטפֿערן פֿרײלעך, נאָר פֿון די אײגלעך קוקט אַראָפּ אַ לײַכטע בײזקײט און פֿאַרשליסט די ליפּן און פֿאַרטרײַבט דעם האַלבן שמײכל.
בײַ אַלעמען איז געבליבן, אַז זי װעט זיך אױסלײַטערן, זי איז דאָך אַ „דזשיקע“, זי קומט פֿון װאַלד. עס װעט געדױערן און זי װעט װערן אַ מענטש מיט אַלע מענטשן גלײַך. מען האָט זי אָנגעטאָן אין אַנדערע קלײדלעך.
דער לערער, װאָס האָט געלערנט מיט לוריעס קינדער, האָט אױך מיט איר געלערנט.
דאָך, װאָס מער מען האָט זי געליבט בײַ די לוריעס, אַלץ מער שװײַגנדיק איז זי געװאָרן און מער שרעקעדיק. אין די פֿאַרנאַכטן פֿלעגט זי זיך פֿאַרקלײַבן אין אַ װינקל, פֿון אַלעמען זיך אױסבאַהאַלטן און װיפֿל דו זאָלסט זי נישט רופֿן — זי פֿלעגט נישט ענטפֿערן.
און בײַ די לוריעס איז אומעטיק נישט געװען. עס פֿלעגן קומען אַ סך געסט, כּמעט יעדן טאָג, יונגע און דערװאַקסענע. דער קלאַװיר פֿלעגט שפּילן און געזאַנג פֿלעגט הילכן.
אין אַזעלכע שעהען איז זיך צילקע געזעסן אין איר װינקל מיט אײַנגעפּרעסטע ליפּעלעך און געטראַכט אירס אַ לאַנגן אומרויִקן געדאַנק.
זי האָט געטראַכט, אַז דאָרטן אין װאַלד קײַקלען זיך די פֿאַליעס פֿון טײַכל איבער די שטײנער און דער װאַלד שפּרײט אױס זײַנע אָרעמס איבערן װאַסערל און בענטשט אים; אַז ניכע בענקט, דער טאַטע בענקט, דער גאַנצער װאַלד מיט יעדן װעװריק בענקען נאָך איר, נאָך צילקען.
און זי האָט עפּעס אױסגעטראַכט.
אײן מאָל האָבן זיך די לוריעס געכאַפּט, אַז צילקע איז נישטאָ: װוּ איז זי? האָט איבער די צימערן געקלונגען איר נאָמען: „צילקע!“ אױף די טרעפּ, אױפֿן הױף, אױף דער גאַס — זי איז אין ערגעץ נישט געװען. האָט מען זי געזוכט אױפֿן בױדעם, אין קעלער און אַפֿילו אין ברונעם — אין ערגעץ נישט געװען.
מען האָט פּאָליציע געמאָלדן.
צום משרת איסר אין װאַלד אַרײַן האָט מען אַװעקגעשיקט אַ שליח: צילקע איז נעלם געװאָרן! גאָט זאָל אױסהיטן — אפֿשר האָט אַן אומגליק געטראָפֿן.
דער שװײַגנדיקער איסר איז געקומען קײן גראָדנע צו די לוריעס און די גאַנצע שטאָט האָט זיך געלאָזט זוכן, פֿאָרשן.
װוּ איז צילקע?
און צילקע איז געװען אין אַ דאָרף בײַ די פּױערים.
פֿאַר נאַכט, זיצנדיק בײַ די לוריעס, װען אין די איבעריקע חדרים האָט מען געזונגען און געשפּילט, איז צילקע זײער אומעטיק געװען. װאָס העכער מען האָט דאָרט געזונגען, אַלץ גרעסער איז געװען איר בענקשאַפֿט.
און אַלײן נישט װיסנדיק, װאָס זי טוט, האָט זי פֿאַרלאָזן דאָס הױז און איז אַראָפּ אױף דער גאַס. פֿון אײן גאַס אױף דער צװײטער — ביז זי איז געקומען צום פֿעלד. זי איז געגאַנגען אַלץ ווײַטער. אַרום האָבן זיך פֿעלדער געצױגן, גרילן האָבן געזעגט די לופֿט, אַ שטיק הימל איז נאָך רױט געװען, נאָר װאָס אַ רגע איז אַלץ טונקעלער געװאָרן.
און צילקע איז געגאַנגען פֿאָרױס.
אָט לױפֿט אָן אַ װינטל, דערלאַנגט אַ גלעט דעם אײנזאַמען מײדל און גײט זיך װײַטער זײַן װעג.
דעם װינטל איז בעסער פֿאַר צילקען, עס באַדאַרף קײן הײם נישט, עס שרעקט זיך נישט פֿאַר קײנעם.
און זי…
זי איז געגאַנגען אין איר געליבטן װאַלד, צו דער מומע ניכען, צום טאַטן צום שװײַגנדיקן. זי איז גיך מיד געװאָרן, און װען נישט די שרעק, װאָס איז איר איצט באַפֿאַלן, װאָלט זי פֿון מידקײט אומגעפֿאַלן. זי איז געגאַנגען אַלץ װײַטער. פֿון די עקן װעלט האָבן זיך נאָך געזען טונקעלע װעלדער. װוּ איז אָבער איר װאַלד? עס איז שױן נאַכט, אַרום און אַרום ליגט שױן די פֿינצטערניש. װײַט־װײַט אין דער פֿינצטערניש פֿײַפֿט דער צוג, װי אַ ווילדע חיה — צילקע ציטערט אױף און נעמט לױפֿן אַ דערשראָקענע, אַן עלנטע. זי װאָלט שױן װעלן גײן צוריק, נאָר אומעטום איז פֿינצטער.
זי זעט קײנעם נישט, נאָר זי הערט אַ װײַטן רױש. דאָס איז דער צוג ערגעץ אין דער פֿינצטערניש אַנטלאָפֿן מיט אַ ברײטן שרעקעדיקן „הו־הו“.
דערנאָך רײַסט זיך דער רױש אָפּ און עס בלײַבט אַ גרױסע שטילקײט, אַן אײנזאַמקײט פֿאַר דער גאַנצער װעלט.
אונטער די פֿיס שאַרט זיך אַ טרוקן בלאַט און דאָס שרעקט.
עטלעכע האָר פֿון צילקעס קאָפּ פֿאַלן אַראָפּ אױף איר פּנים…
און דאָס דערשרעקט אױך. זי ציטערט פֿון אַלץ אױף.
דערנאָך… דערנאָך — געדענקט זי ביז הײַנטיקן טאָג נישט װאָס עס איז פֿאָרגעקומען. זי האָט זיך אױפֿגעכאַפּט אין אַ דאָרף, אַ פּױערטע איז געזעסן נעבן איר און דערנאָך זענען אַ סך פּױערים געקומען און יעדערער האָט עפּעס געפֿרעגט, נאָר צילקע האָט נישט געענטפֿערט. אױף אַ לאַנגער צײַט איז בײַ איר דאָס לשון אָפּגענומען געװאָרן.
װער װײס װאָס מיט איר װאָלט געװען, נאָר אינעם דאָזיקן דאָרף האָט פֿאַרבלאָנדזשעט אַ גראָדנער ייִד און װען ער האָט דערזען דאָס ייִדישע מײדל, האָט ער זיך דערמאָנט די געשיכטע אַז פֿון די לוריעס איז אַרױסגעגאַנגען אַ יתומה, אַ װאַלד־מײדל, און איז פֿאַרשװוּנדן געװאָרן. ער האָט עס געגעבן צו װיסן אין שטאָט.
מען האָט צילקען פֿון דאָרטן צוגענומען און געבראַכט אין װאַלד. קומענדיק אין װאַלד איז זי אַרױפֿגעפֿאַלן דער מומע ניכען אױפֿן האַלדז, האָט זיך פֿונאַנדערגעװײנט און האָט צוריק רעדן גענומען.
די פּױערים, װאָס האָבן געאַרבעט אין װאַלד האָבן דאַן געזאָגט צו איסרן, ער זאָל זי מער אין שטאָט נישט שיקן, װײַל דאָס קאָן זיך ענדיקן זײער שלעכט: דאָס קינד איז צו פֿיל צונױפֿגעבונדן מיטן װאַלד, אַזאַ בײמעלע קאָן מען נישט איבערפֿלאַנצן.
ביסלעכװײַז איז צילקע געקומען צו זיך און גענומען זיך שפּילן, לױפֿן און בלאָנדזשען איבערן װאַלד.
אין שטאָט האָט מען זי געלערנט אַ ביסל לײענען און חשבונען, האָט זי איצט געהאַט אַן אַרבעט: איבערצײלן די בײמער פֿון װאַלד.
פֿלעגט זי אַזױ אָנהײבן צײלן: אײנס, צװײ, דרײַ, פֿיר און שױן בײַ צװאַנציקער פֿלעגט זי זיך פֿאַרפּלאָנטערן און מוזן אױפֿהערן. אַלע סאָסנעס פֿלעגן זיך צונױפֿגיסן, װי אַ גרױסע גאָלדענע װאַנט און פֿון צילקעס קאַפּריז איז גאָרנישט געװאָרן.
זי האָט גיך אױפֿגעלעבט, נאָר דער זומער איז שױן געגאַנגען צום סוף.
עס איז נאָך געװען אַ לאַנגער װאַרעמער הערבסט.
דערנאָך איז קאַלט געװאָרן. די מומע ניכע האָט צוגעמאַכט די טיר און געהײצט אין אױװן. בײַ נאַכט האָט דער װאַלד געיאָמערט מיט טױזנטער קולות. צילקע האָט ליב געהאַט די דאָזיקע נעכט פֿון לאַנגן שװײַגן און פֿינצטערניש. זי האָט עס ליב געהאַט און דערבײַ האָט זי זיך געשראָקן. די מומע ניכע פֿלעגט איר דערצײלן אין אַזעלכע נעכט מעשׂיות פֿון חומש…
המשך קומט...