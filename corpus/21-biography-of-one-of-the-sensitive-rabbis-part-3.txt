זײַן גאַנצע פּובליציסטישע שאַפֿונג, װאָס דער „אחד הרבנים המרגישים“ שאַפֿט, זיצנדיק אין װאַלד צװישן די בײמער, האָט אײגנטלעך אין אָנפֿאַנג ניט דעם ציל צו װײַזן פֿאַר דער װעלט און צו מתקן זײַן די װעלט, פֿון װעלכער ער איז אין גאַנצן אָפּגעזונדערט, נאָר די פּובליציסטיק איז פֿאַר אים אַן אינערלעכע נױטװענדיקײט, פּונקט װי בײַם דיכטער דאָס באַזינגען די שײנקײט פֿון דער נאַטור, בלױז מיט דעם אונטערשײד, אַז דער דיכטער, בעת ער װערט אַנטציקט פֿון אַ שײנעם װאַלד, װוּ ער האָט געמאַכט אַ שפּאַציר, כאַפּט ער און גיסט אױס זײַנע געפֿילן אױפֿן פּאַפּיר, כּדי צו קאָנען נאַכער מיטטײלן זײַנע אײַנדרוקן דער געזעלשאַפֿט, און דער „אחד הרבנים המרגישים“, אַז ער װערט אױפֿגערעגט פֿון אַן אומרײנער דערשײַנונג, װאָס ער באַגעגנט צװישן דער געזעלשאַפֿט, אַנטלױפֿט ער אין װאַלד און גיסט אױס זײַן האַרץ פֿאַר די אױגן פֿון די רײנע בײמער און דורך זײער מיטװירקונג… אױפֿן פּאַפּיר. 
דאָס איז אין דער ערשטער פֿאַזע. אָבער נאַכער, אַז זײַן ברױזנדיקער גײַסט װערט שױן — דורך דעם װאָס ער איז געקומען צום אױסדריק אױפֿן פּאַפּיר — אַ ביסל באַרויִקט, טרעט װידער אַרױס זײַן פֿרײַהײטס־קעמפֿער און װיל אױך אַ חלק… דאַן נעמט ער שױן אָן מיטלען אױך אַרײַנצוגעבן אין דער עפֿנטלעכקײט, דאָס װאָס ער האָט פֿריִער פֿאַרצײכנט פֿאַר זיך אַלײן אױפֿן פּאַפּיר.

אָבער אױך זײַן פֿרײַהײטס־קעמפֿער, אין דער תּקופֿה פֿון פֿאַרעפֿנטלעכן די רײד, האָט קודם־כּל אין זינען זיך זעלבסט, באַפֿרײַען זײַן אײגענעם איך פֿון אַרונטערפֿאַלן אונטערן אײַנפֿלוס פֿון די פֿאַרדאָרבענע מינהגים. און דאָס איז די אורזאַך װאָס ער האַלט זיך ניט אָפּ פֿון צו רעדן אָפֿט און אָפֿט צו דער װעלט, אַפֿילו נאַכער װי די פּראַקטיקע האָט אים שױן באַװיזן, אַז די װעלט איז טױב װי די װאַנט פֿאַר אַן ערלעך װאָרט. וואָרעם דער דאָזיקער ציל איז דאָך בײַ אים שטענדיק געזיכערט: צי די געזעלשאַפֿט בײגט צו דעם אױער צו זײַנע רײד צי ניט, אָבער ער פֿון דער געזעלשאַפֿטס שליטה רײַסט זיך דאָך געװיס אַרױס דורך דעם, װאָס ער צערעמאָניעט זיך ניט מיט איר, און זאָגט איר אַרײַן אין פּנים, דאָס, װאָס ער האָט אױפֿן האַרצן. צוליב דעם װאָס זײַן הױפּטציל פֿון זײַן אַרױסטרעטן אין דער עפֿנטלעכקײט איז געזיכערט — קומט אױך זײַן אַרױסטרעטונג קעגן אַן אומרעכט שטענדיק מיט אַזאַ פֿעסטקײט.

פֿון דער דאָזיקער פֿעסטקײט װידער פֿאַרגנבֿעט זיך פֿאָרט בײַ אים אין האַרצן אַ שטיקל גלױבן, אַז זײַנע רײד װעלן אפֿשר סוף־כּל־סוף יאָ אַרײַנדרינגען אין די הערצער, און זײַן טרױם װעגן פֿאַרשפּרײטן פֿרײַהײט און רײנקײט אין דער סבֿיבֿה װאָס רינגלט אים אַרום װעט פֿאַרװירקלעכט װערן.

דער טרױם װעגן דער באַפֿרײַונג פֿון זײַן סבֿיבֿה, ד"ה פֿון דער ייִדישער װעלט, ענדיקט זיך נאָך ניט בײַ אָט די ברעגעס, נאָר ער טרױמט שטאַרק אױך װעגן דער באַפֿרײַונג פֿון דער גאַנצער װעלט. װײַל כאָטש ער שרײַבט דאָך נאָר אױף ייִדיש צו ייִדן, װײס ער אָבער אױך, אַז אַבי נאָר דער ייִדישער פֿאָלק זאָל װערן אַ פֿרײַער גײַסט, װעט דאָס זײַן אַ גרױסע מעלה אױך פֿאַר דער באַפֿרײַונג פֿון דער גאַנצער מענטשהײט. וואָרעם װי באַלד אַז די מעטאָדן פֿון קאַמף פֿאַר דער פֿרײַהײט איז, לױט זײַן שיטה, אױסבעסערן די האַרץ, פֿאַרפֿײַנערן דעם מאָראַל־עסטעטישן געשמאַק — איז נאָך ניטאָ אַזאַ גוטער אַרבעטאָרער פֿאַר דער פֿרײַהײטסזאַך װי דער ייִדישער פֿאָלק. ס'איז נאָך ניטאָ אַזאַ פּאַסנדיקער אַװאַנגאַרד פֿאַר דער באַפֿרײַטער באַנײַטער מענטשהײט װי דער פֿאָלק פֿון „גלות“ מיט „תּורה“: דער פֿאָלק װאָס איז אַזױ פֿיל גערודפֿט געװאָרן, און אַזױ פֿיל גײַסטיקע לערע שטודירט.

טרױמענדיק װעגן אַ װעלטס־באַפֿרײַונג האָט דער „אחד הרבנים המרגישים“, פֿאַרשטײט זיך, סימפּאַטיע צו די סאָציאַליסטישע באַװעגונגען, װעלכע פֿאַרנעמען זיך אױך מיט דער זעלבער זאַך. אָבער מער ניט װי סימפּאַטיע. וואָרעם מיטגײן מיט זײ — װי ס'איז שױן אױבן דערמאָנט — קאָן ער ניט. פֿאַר אים איז דער „מאַרקסיזם“ אַ צו טרוקענער מאכל… ער ליבט דעם האַרץ־סאָציאַליזם אָבער ניט דעם ציפֿער־סאָציאַליזם. אַז די סאָציאַל־געשטימטע ליטעראַטור שילדערט דעם טרױעריקן לעבן פֿון אָרעמען שוסטער, װי אַזױ ער זיצט אין זײַן פֿײַכטער קעלער־װױנונג האַלבע נאַכט מיט קלעפּעדיקע אױגן אײַנגעבױגן איבער דער פּאָדעשװע פֿאַר אַ קלײן קאָפּטשערל און טרעפֿט קױם װי צו טאָן דעם שטאָך, פֿון אײן זײַט, און דעם סטראַשנעם ראָסקאָש, די װײַנען מיט די געזאַנגען װאָס װערט געגאָסן דערבײַ אַנטקעגן אין די גרױסע באַלױכטענע צימערן פֿון באַנקירס װױנונג, פֿון דער אַנדערער זײַט — דער דאָזיקער טײל ליטעראַטור, װאָס האָט די אױפֿגאַבע אױפֿצוּװעקן דעם רחמנות־געפֿיל צום לײַדנדיקן און אַ געפֿיל פֿון עקל צום אױסגעפֿרעסענעם עגאָיִסט, פֿאַרנעמט זײער דעם „אחד הרבנים המרגישימס“ האַרץ, װײַל דאָס איז זײער נאָענט צו זײַן נשמה און צום ייִדישן מוסר־ספֿר, פֿון װאַנען זײַן נשמה ציט איר יניקה. 
אָבער דער טײל ליטעראַטור װאָס פֿאַרנעמט זיך מיטן אױסרעכענען דעם ריכטיקן חשבון פֿון דער פּאָדעשװע, אױפֿמערקזאַם מאַכן דעם שוסטער אַז „אַנדערע“ לעבן פֿון זײַן פּראַצע, און אױפֿבלאָזן אין אים זײַן הכּרת־עצמותו אַרומצוטראָגן זיך שטענדיק מיטן געדאַנק, אַז דורך אים שטײט אָדער גײט די גאַנצע װעלט — די ליטעראַטור קריכט אים שױן ניט אַזױ גוט אױף דער נשמה… די מיטלײדשאַפֿטלעכע סאָציאַל־ליטעראַטור האָט די אױפֿגאַבע צו באַפֿרײַען דעם לײַדנדיקן, און די פּאָדעשװע־רעכענונג־ליטעראַטור האָט די אױפֿגאַבע איבערצוּװעקסלען דעם דעספּאָטיזם פֿון לאַגער צו לאַגער: אױפֿן אָרט פֿון געלטמאַגנאַטן, זאָלן אױפֿשטײן קאַמאַשן־מאַכערשע מאַגנאַטן… און שרײַען אַז „נאָר אונדז קומט אַלצדינג און נאָר מיר האָבן אַ רעכט צו לעבן אױף דער װעלט.“
כאָטש דער „אחד הרבנים המרגישים“ װײס שױן דאַמאָלס אַז אױסער מלחמה־װילקיר מיט מלחמה־צרות אױף די שלאַכטפֿעלדער אין קריגסצײַט, איז פֿאַראַן גענוג באַרױבטע און אומגליקלעכע אױך אין די געװײנטלעכע יאָרן אין די פֿײַכטע קעלער־װױנונגען — דאָך איז דער מלחמה־גרױל — דאָס אַרױסשלעפּן מענטשן מיט גװאַלד פֿון די הײַזער און אַװעקשטעלן זײ אַנטקעגן האַרמאַטן־שאָסן, פֿאַרנעמט זײַן גאַנצן רעיון, און שטײט בײַ אים אין שפּיץ פֿון אַלע גרױלן, קעגן װאָס ס'באַדאַרף אָנגעװענדט װערן אַ באַזונדער קאַמף. און ער איז דעריבער פֿול מיט פֿאַרװוּנדערונג אױף דער סאָציאַליסטישער פּרעסע, פֿאַר װאָס זי װידמעט ניט דעם מלחמה־גרױל די געהעריקע אױפֿמערקזאַמקײט.

„זרוק חוטרא אעיקריה קאי“, זאָגט דער תּלמודישער װערטל. פּונקט װי דער „אחד הרבנים המרגישים“ קאָן זיך כּל־ימיו ניט אָפּרײַסן פֿון דער קלײנער שטעטל, פֿון פֿעלד און װאַלד, מיט װעמען ער איז באַקאַנט פֿון קינדװײַז — אַזױ אױך די „מלחמה־בילד“, װאָס ער האָט געזען קינדװײַז הענגענדיק בײַם „גױ“ אין שטוב מיטן געװײן פֿון דער „גױע“ אױף איר זון װאָס איז געהרגעט געװאָרן אין דער מלחמה, האָט זיך בײַ אים אין מוח אײַנגעקריצט צום שטאַרקסטן, און פֿאַרנעמט אײביק זײַן גאַנצן רעיון.

דאָס װאָס די מלחמות באַדאַרפֿן, לױט זײַן מײנונג, ציִען אױף זיך די גרעסטע אױפֿמערקזאַמקײט פֿון די פֿרײַהײטס־קעמפֿער, פֿאַרשטאַרקט בײַ אים נאָך מערער זײַן באַשלוס, אַז ייִדן זענען באַרופֿן צו זײַן דער אַװאַנגאַרד פֿון דער װעלט־באַפֿרײַונג. וואָרעם װער איז נאָך אַזױ אָפּװײַכנדיק געשטימט צו מלחמות, װער איז אַזױ עמפֿינדלעך פֿאַר דעם גרױל פֿון בלוט־פֿאַרגיסונג אַזױ װי דער ייִד?

די געשיכטע װאָס ער, דער קלײנער ייִדישער ייִנגל, האָט אַ מאָל באַװײנט צוזאַמען מיט דער „גױע“ דעם טױט פֿון איר זון, דעם מלחמה־קרבן, — דינט בײַ אים יעצט אַלס סימבאָל אױף דער אינטערנאַציאָנאַלער ייִדישער מיסיע אױפֿצוּװעקן בײַ אַלע פֿעלקער די געהעריקע סענטימענטן אױף צו פֿאַרדאַמען מלחמות. וואָרעם נאָר דער פֿרײַער און דעליקאַטער ייִדישער גײַסט, געװעבט פֿון „גלות“ מיט „תּורה“, איז פֿעיִק צו דערפֿילן אַמשאַרפֿסטן די חרפּה פֿון טאַשטשען אַ מענטשן מיט גװאַלד צו װערן אַ „שור־האצטדין“, און די שױדערלעכקײט פֿון בלוט־פֿאַרגיסונג. אַ גױיִשער, אַן „עשׂושער“ סוביעקט אָבער װעט זיך דיר גיכער אױפֿכאַפּן פֿאַר די אינטערעסן פֿון זײַן טעפּל לינדזן: פֿאַר דער עװלה װאָס מע באַגײט קעגן אים אין דעם „אַרבעטסלױן“, װי פֿאַר דעם װאָס מע שלעפּט אים װי אַ באַראַן אױפֿן שלאַכטפֿעלד — הרגענען ביז געהרגעט װערן…

אין יאָר 1914 ברעכט אױס דער אײראָפּעיִשער קריג. און דאָ דעקט זיך אױף פֿאַר די אױגן פֿון „אחד הרבנים המרגישים“ די גאַנצע שאַנד פֿון דער גױיִשער װעלט. ער װײס ניט אױף װאָס פֿריִער צו שטױנען, צי אױף דער שקלאַפֿערײַ, גולמערײַ, פֿון די גױיִשע מאַסן, װאָס לאָזן זיך שלעפּן צו דער שחיטה (מילא ייִדן זענען דערשלאָגענע און קאָנען גאָרניט מאַכן, אַגבֿ אױף ייִדן קאָן מען נאָך אױסשניצן אַ בילבול אַז זײ זענען „שׂונאים פֿון דער פֿאָטערלאַנד“), צי אױף די שקרים פֿון זײער אינטעליגענציע װאָס באַזינגען נאָך דעם סקאַנדאַל. און באַזונגען האָבן אַלע אָן אױסנאַם. אַפֿילו די גרעסטע הומאַניטאַרישע און סענטימענטאַלע שרײַבער, װאָס פֿלעגן פֿריִער אַזױ באַדױערן דעם לעבן פֿון אָרעמען קלאַס, און באַװײנען דעם װעלטשמערץ, זענען יעצט געװאָרן באַזינגער פֿון דער מלחמה, פֿאָרשטעלנדיק איר אַלס װעלט־תּיקון… דער „אחד הרבנים המרגישים“ דערקונדיקט זיך דערפֿון װי װײַט אייבערפֿלעכלעך, בלױז פֿראַזעאָלאָגיש, ס'זענען די װערטער װעגן „רחמנות“, בשעת זײ גײען אַרױס פֿון גױיִשע מײַלער…

אָבער מער װי פֿון אַלץ װערט ער נשתּומם דערװיסנדיק זיך, אַז אױך די סאָציאַליסטן פֿון אַלע לענדער, צװישן זײ אַפֿילו די רוסישע סאָציאַליסטן, װאָס אַ מינוט פֿאַרן קריג האָבן זײ זיך אַזױ פֿיל אַרומגעריסן מיט זײערע רעגירונגען, און װי נאָר די לעצטע האָבן אױסגערופֿן מלחמה און אײַנגעלאַדן זײ צו דער שׂימחה, זענען זײ געװאָרן פֿולקום באַפֿרידיקט, אָנגעהױבן אױך הירזשען „הוראַ, פּאַטריאָטיזם“, און איבערגעגעבן זיך יעדערער אין רשות פֿון זײַן רעגירונג מיטצומאַכן מיט איר די קאָמעדיע פֿון גײן „באַפֿרײַען פֿעלקער…“

ער האָט דאָ געכאַפּט די „אײראָפּעיִשע ציװיליזאַציע“ — די פֿון לאַנג שױן פֿאַרדעכטיקע אין זײַנע אױגן — פּשוט אַזױ װי מע כאַפּט אַ גנבֿ בײַם האַנט… ער איז העכסט אױפֿגערעגט אױף דער נבֿלה פֿון דער מלחמה, כאָטש גלײַכצײַטיק פֿאַרגנבֿעט זיך בײַ אים אין האַרצן אױך אַ פֿאַרבאָרגענער געפֿיל פֿון הנאה אױף דעם, װאָס ס'איז יעצט אַראָפּגעפֿאַלן די מאַסקע פֿון דער אײראָפּעיִשער קולטור, װעלכע האָט אַזױ פֿיל באַשפּיגן און דערנידערט דעם ייִדנטום. און די לעצטע װעט ערשט קאָנען אױפֿהײבן דעם קאָפּ.

זײַן שאַרפֿער עקל־געפֿיל צו געמײנהײטן מיט זײַן שטורמישן טעמפּעראַמענט לאָזן אים ניט רוען, און פּאָרקען אים צו רעאַגירן מיט װאָס ס'איז אױפֿן גרױסן סקאַנדאַל. אָבער מיט װאָס רעאַגירט מען? באַלײַכטן דעם סקאַנדאַל אין דער פּרעסע איז אַ סכּנה. דערצו איז גאָר קײן פּרעסע ניטאָ. זי האָט זיך אין גאַנצן איבערגעגעבן צו דער אַרבעט פֿון באַזינגען און באַהײליקן דעם סקאַנדאַל. װאָס זשע טוט מען פֿאָרט? 
שפּריצט ער דעזינפֿעקציע־שפּריצן אַרום זיך מינדלעך און שריפֿטלעך, כאָטש אױף װי װײַט ער קאָן דערגרײכן. אין יעדער געשפּרעך װאָס קומט אים דאַמאָלס אױס צו שמועסן מיט אַ מענטשן מוז ער אַרײַנמישן אַ פּאָר אױפֿקלערונגס־װערטער קעגן דער פֿאַרפֿירעניש פֿון טאָג. אין יעדער בריװ װאָס אים קומט אױס שרײַבן צו עמעצן, מוז די שרײַבעכץ דערפֿירט װערן ביז אַרײַנשטעכן אַ שפּילקעלע אינעם אָפּגאָט פֿון דער צײַט. ער קאָן זיך ניט אָפּהאַלטן פֿון אַזעלכע שפּילקעלעך אַפֿילו אין בריװ צו אָפֿיציעלע פּערזאָנען, װאָס דער „פּאַטריאָטיזם“ איז זײערער אַן אײגענער אינטערעס…
צום בײַשפּיל: דעם רוסישן „פּאָפּ“ פֿון זײַן שטעטל, װאָס האָט צו אים צוגעשיקט אַ ביטע מאַכן נדבֿות צװישן דער ייִדישער באַפֿעלקערונג אױפֿן „רױטן קרײץ“, האָט ער דעם ערשטן מאָל דערפֿילט זײַן בקשה. אָבער אַז דער פּאָפּ האָט קורץ נאָך דעם זיך געקערט צו אים אַ צװײטן מאָל, ענטפֿערט ער אים שױן בזה־הלשון: „נאָך מײַן מײנונג איז די גאַנצע באַפֿעלקערונג, װאָס געפֿינט זיך אין די שטרײַטגעביטן, אַלײן אױך אַ צעשעדיקטע, אַ דערשטיקטע פֿון דער מלחמה, און מע קאָן דעריבער פֿון זײ ניט פֿאַרלאַנגען זײ זאָלן נאָך שלעפּן אױף זיך דעם יאָך פֿון די מלחמה־קאָסטן. ס'איז אַפֿילו פֿאַראַן אַ שפּריכװאָרט: „ס'צאָלט ניט דער רײַכער, נאָר דער שולדיקער“, אָבער אונדזער אומגליקלעכע באַפֿעלקערונג איז דאָך גאָר ניט שולדיק אינעם שדים־טאַנץ װאָס ס'האָבן פֿאַרפֿירט די שטאַרקע פֿון דער װעלט…“

אין אַן ענטפֿער צום „זעמסקי־נאַטשאַלניק“ אױף דער אײַנלאַדונג, װאָס יענער האָט אים אײַנגעלאַדן אױף אַ קאָנפֿערענץ צו באַזאָרגן די װײַבער מיט די קינדער פֿון די רעזערװיסטן, אַנטשולדיקט ער זיך זײער פֿאַר װאָס ער פֿאָרט ניט, וואָרעם דער געזונטס־צושטאַנד דערלױבט אים ניט. „אָבער פֿונדעסטװעגן — פֿירט ער אױס — װען ס'זאָל זיך האַנדלען װעגן זוכן אַ מיטל אַז די מאַנען פֿון די װײַבער און די טאַטעס פֿון די קינדער זאָלן אין גאַנצן ניט אָפּגעריסן װערן פֿון זײערע פֿאַמיליעס, װאָלט איך זיך אָנגעשטרענגט מיט די לעצטע קרעפֿטן און געפֿאָרן…“

אַ גרופּע ייִדישע כּלל־טוער אין פּעטערבורג האָבן אין יענער צײַט אַװעקגעשיקט צום פֿראָנט אַ פּאָר װאַגאָן פֿאַרשידענע מתּנות צו צעטײלן צװישן די סאָלדאַטן אָן אונטערשײד פֿון נאַציאָן, מיט אַן אױפֿשריפֿט: „אַ מתּנה פֿון ייִדישן פֿאָלק צו די העלדן פֿון שלאַכט“. אײנער פֿון די עסקנים איז געװען דער באַװוּסטער ייִדישער אַדװאָקאַט „ס–ג“, איז אין אַ בריװ װאָס דעם „אחד הרבנים המרגישים“ איז אױסגעקומען צו שרײַבן אין יענער צײַט צום דערמאָנטן אַדװאָקאַט װעגן עפּעס אַן ענין פֿון זײַן קהילה, שרײַבט ער אים אַגבֿ בײַם סוף בריװ אַ באַמערקונג (ניט געקוקט אױף דעם װאָס מע פֿלעגט דאַמאָלס איבערקוקן בריװ אין די פּאָסטן) אַז די דערמאָנטע אַקציע װאָלט אים זײער געפֿעלן געװאָרן, װען מען װאָלט אינעם אױפֿשריפֿט געקאָנט אױסדריקן מיט אַזאַ נוסח: „אַ מתּנה פֿון ייִדישן פֿאָלק פֿאַר די לײַדנדיקע אָן אונטערשײד פֿון נאַציאָן“. דאַן װאָלט דאָס טאַקע געװען אַן אמתער קידוש־השם — אַן אױסדריק פֿון ייִדישן רחמנות. אָבער ניט מיטן נוסח, װאָס דריקט אױס אָנערקענונג פֿאַר „גוטע שלעגער“ האָט מען מקדש געװען שם־ישׂראל…

 זײַן אױפֿרעגונג האָט זיך נאָך מערער געשטאַרקט װען ער האָט זיך דערװוּסט, אַז פֿון דער זאַראַזע פֿון צובאָמקען צו דער מלחמה האָט זיך אָנגעשטעקט אױך די ייִדישע גאַס. ער האָט ניט מיט װאָס צו שטילן דעם כּעס נאָר דערמיט װאָס ער כאַפּט און הײבט אָן פֿירן בײַ זיך — און פֿאַר זיך זעלבסט — אַ שװאַרצע ליסטע פֿון די נעמען פֿון ייִדישע פּערזענלעכקײטן, הױפּטזעכלעך פֿון ייִדישע שריפֿטשטעלער, װעלכע זענען אָנגעשטעקט געװאָרן פֿון דער דערמאָנטער זאַראַזע. ער האָט פֿאַרפֿירט אין דעם ענין זײער אַ שטרענגע קאָנטראָל אױף יעדער װאָרט, װאָס האָט זיך דאַמאָלס אַרױסגעכאַפּט פֿון אַ שריפֿטשטעלערס פֿעדער. ס'איז געװען גענוג אַז אַ שריפֿטשטעלער זאָל אַרױסװאַרפֿן אײן פֿאַרדומפּענעם אױסדריק אום ער זאָל בײַ אים אַרײַנגעצײכנט װערן אין דער שװאַרצער ליסטע…
אַזױ איז דאַמאָלס די צײַטונג הצפֿירה באַלד אין אָנפֿאַנג ניתפּס געװאָרן אין זײַנע אױגן אַלס אַן „אָנגעשטעקטע“ דורך דעם װאָס אין אַן אױפֿרוף צו איר לעזערקרײַז האָט זי אױף צו באַגרינדן אירע פּרעטענזיעס אױף אונטערשטיצן די צײַטונג — װאָס צוליב דעם האָט זי אַרױסגעלאָזן דעם אױפֿרוף — דערמאָנט אירן אַ זכות װאָס „רבים מחברינו הלכו למלאות חובתם לארץ המולדת…“ געװײנטלעך האָט ער דאָס באַדאַרפֿט נאָר אין אָנפֿאַנג: אַ ביסל שפּעטער איז שױן איבעריק געװען צו באַװײַזן, אַז די הצפֿירה, אַזױ װי אַלע רוסישע צײַטונגען, איז געװען באַפּאַטשקעט מיט דער זאַראַזע פֿון דער צײַט. צום שריפֿטשטעלער „ז. עפּשטײן“, װאָס איז אַרױס מיט אַן אַרטיקל אין הצפֿירה מוסרן דעם עולם פֿאַר װאָס מע לאָזט דער אײנציקער העברעיִשער צײַטונג גוססן, — שרײַבט ער אַרײַן אַ בריװ דורך פּאָסט, אַז אין אַ צײַט װען די פּרעסע איז פֿאַרגװאַלדיקט פֿון מלחמה־אַשמדאַי, איז פֿאַר אַן אָנשטענדיקער צײַטונג גלײַכער זי זאָל גײן אין איר רו אַרײַן, אײדער לעבן אַ לעבן פֿון שאַנד…

ס'איז געװען גענוג אַז בײַ אַ שריפֿטשטעלער פֿון מױל זאָל זיך, צום בײַשפּיל, אַרױסכאַפּן די װיראַזשעניע: „מיר לעבן דאָך הײַנט אין גרױסע טעג“, אום ער זאָל בײַם „אחד הרבנים המרגישים“ באַצײכנט װערן אַמװײניקסטן פֿאַר אַ „גרױסן“ טיפּש, אױב ניט פֿאַר אַ גרױסן מנוּװל… װער רעדט נאָך אַז אַ שרײַבער האָט זיך נעבעך צעקרעכצט אױף דער „ייִדישער טראַגעדיע“ װאָס „אַ ייִדישער סאָלדאַט באַדאַרף שיסן אין אַ ברודער“: „אין אַ ייִדישן סאָלדאַט פֿון אַן אַנדער לאַנד“, אָדער אױף דעם װאָס „אַ ייִדישע מאַמע נעבעך“ (אַזױ האָט זיך צעװײנט דער העברעיִשער דיכטער י.כ.) „װײס ניט פֿאַר װאָסער צװעק איז איר בן־יחיד געהרגעט געװאָרן אין דער מלחמה“, האָט שױן דער „אחד הרבנים המרגישים“ אַװדאי דערפֿילט, אַז דער ציוניסטיש־פֿאָטערלענדישער אַלפֿאָנס רעדט דאָ פֿון זײַן מױל…

אָבער מער װי אַלע האָבן אין דער מלחמה־צײַט זיך פֿאַרמיאוסט אין זײַנע אױגן די ציוניסטישע עסקנים, װעלכע האָבן ניט נאָר גערעדט װי מלחמה־אַלפֿאָנסן, נאָר אױך געהאַנדלט װי אַזעלכע… אַנשטאָט װאָס בײַ מענטשן פֿון קלאָרן פֿאַרשטאַנד מיט רײנעם געװיסן איז בײַם אױסבראָך פֿון דער װעלט־װאַקכאַנאַליע געװאָרן עקלהאַפֿטיק דער לאָזונג „פֿאָטערלאַנד“, אונטער װאָס די מחבלי־העולם האָבן זיך צעבושעװעט און אונטערגעצונדן דער װעלט — האָבן אונדזערע ציוניסטישע „הױכע טרױמער“ גאָר אַ לאָז געטאָן זיך װאַרעמען זיך אָן דער שׂרפֿה. זײערע אײגעלעך האָבן אָנגעהױבן בלישטשען מיט װעלפֿישע פֿײַערלעך פֿון פֿרײד אױף דער האָפֿענונג, אַז איצט איז שױן געקומען די צײַט צו פֿאַרװירקלעכן זײער געהױבענעם טרױם װעגן אַ „פֿאָטערלאַנד“. און צו דעם צװעק האָבן זײ זיך אָנגעהױבן דרײען צװישן די אייבערצינדער פֿון דער װעלט, געטאַנצט פֿאַר זײ אױף די הינטערשטע פֿיסלעך און באַזונגען זײ אַלס „פֿעלקער־באַפֿרײַער…“

ס'האָט זײ ניט אָפּגעהאַלטן פֿון דער דאָזיקער זינגערײַ אַפֿילו די צענדליקער טױזנטער ייִדישע קרבנות װאָס זענען נאַכער צעקױלעט געװאָרן אין „אוקראַיִנע“, „אונגערן“, און אין די איבעריקע לענדלעך, װאָס זענען געװען בײַם בינטל באַפֿרײַער אײדעמלעך אױף קעסט… דורך זײ אױסגעשטאַט געװאָרן מיט פּראָדוקט צום פֿרעסן און מיט כּלי־משחית, און בײַ זײ געװען װאַסאַלן, אױספֿילער פֿון זײער װילן. ס'האַלט זײ אױך ניט אָפּ דער אומדערבאַרעמדיקער אַנטיסעמיטיזם װאָס האָט זיך צעפֿלאַקערט פֿון נאָך דער „באַפֿרײַונגס־מלחמה“ אָן אין אַלע לענדער װאָס ליגן אונטערן אײַנפֿלוס פֿונעם בינטל „באַפֿרײַער“, און דריקט און פּײַניקט די ייִדן צום טױט. טאַקע אַזױ װי אמתע „שטאַטסמענער“, װעלכע זענען גרײט אומברענגען דעם גאַנצן פֿאָלק פֿאַר אַ שפּאַן ערד פֿון דער „פֿאָטערלאַנד“ (װילהעלם דעם צװײטנס מעלדונג). אַזױ זענען אונדזערע ציוניסטישע מנהיגים מוחל די שטאַרקע פֿון דער װעלט אױף אַלע עינױים־קשים װאָס זײ טוען אָן די ייִדן אין די גלות־לענדער פֿאַר דעם טובֿת־הנאה, װאָס זײ זאָגן זיך אַרױס פּאָזיטיװ פֿאַר דער „ייִדישער נאַציאָנאַלער הײם“, ד"ה פֿאַר „ייִדעלעך פּראָקליאַטע, שאַרט זיך פֿון דאַנען, װאָן קײן פּאַלעסטינע…“

ניט קײן קלײנעם שטױס צו זײַן אומחן אױפֿן ציוניזם האָט אים געגעבן אױך די אױפֿפֿאַסונג פֿונעם װעלטקריג, װאָס ס'האָט אױפֿגעפֿאַסט אַפֿילו אַזאַ ציוניסט װי „מאַקס נאָרדױ“. וואָרעם צװישן די שריפֿטשטעלער, װעלכע זענען — װי אױבן דערמאָנט — דורך אײן אומרײנעם אױסדריק, געװאָרן בײַ אים פֿאַרדעכטיק אױף מלחמה־אַלפֿאָנסערײַ, האָט זיך אַרײַנגעגליטשט אױך דער ציוניסטישער גדול „נאָרדױ“. דער דאָזיקער „גדול“ איז אַרײַנגעפֿאַלן אין „אחד הרבנים המרגישימס“ שװאַרצער ליסטע דורך דעם, װאָס בשעת „װערסאַלער טראַקטאַט“ האָט ער זיך אױסגעדריקט בזה־הלשון: „אין נאָמען פֿון די 7 הונדערט טױזנט ייִדישע סאָלדאַטן, װאָס האָבן זיך געשלאָגן אױף אַלע פֿראָנטן, האָט דער ייִדישער פֿאָלק דאָס רעכט צו מאָנען בײַ די פֿעלקער זײַנע רעכט אױף ארץ־ישׂראל…“

דער דאָזיקער ציוניסטישער „נבֿיא“, װאָס מיט זײַנע טאַלאַנטפֿולע מוסר־רעדעס קעגן די פֿעלקער, באַדריקער פֿון ייִדישן פֿאָלק, װאָס ער האָט אַ מאָל געהאַלטן אױף די ערשטע ציוניסטישע קאָנגרעסן, האָט ער באַצױבערט דעם „אחד הרבנים המרגישים“ און געפֿאַנגען זײַן האַרץ פֿאַרן ציוניזם, מחמת דער „אחד הרבנים המרגישים“ איז נאָך דאַמאָלס געװען אַ יונגער־מאַן און אַ קנאַפּער „מבֿין־בלשון“ אױף דער שפּראַך פֿון די פּאָליטיש־מענער… געהאַט אַ קנאַפּע הבֿחנה צװישן פֿרײַהײט מיט „פֿרײַהײט“: ניט געװוּסט אַז שטורעמען װעגן אַ „פֿאַרקנעכט פֿאָלק“, אַ „פֿאַרקנעכט לאַנד“, װעגן אַן אַבסטראַקטן באַגריף, קאָן זיך פֿאַרגינען אַפֿילו דער גרעסטער דעספּאָט איבערן אײנצלנעם לעבעדיקן מענטשן — דער זעלבער כּלומרשטיקער נבֿיא, װאָס האָט אַ מאָל מיטגעװירקט צום אַרײַנציִען דעם „אחד הרבנים המרגישים“ אין דער ציוניסטישער באַװעגונג, האָט יעצט צוגעהאָלפֿן צו זײַן אַבסאָלוטער אָפּװײַכונג פֿון דער דאָזיקער באַװעגונג, װעלכע האָט זיך בשעת דער װעלט־װאַקכאַנאַליע אַרױסגעװיזן זיך פֿאַר אַ לײַבלעכע שװעסטער פֿון אַלע װעלט־פֿאַרזעענישן…

אָבער זײַן אױפֿרעגונג אױף דער מלחמה קאָן דער „אחד הרבנים המרגישים“ ניט שטילן דורכן רעאַגירן בלױז מיט אַזעלכע קלײניקײטן, װי אָפּשטעמפּלען פֿאַר זיך אַלײן דעם אָדער יענעם שרײַבער אַלס אַן אָנגעשטעקטן פֿון דער מלחמה־זאַראַזע, אָדער אַפֿילו מיטן אַרײַנװאַרפֿן אַ שפּילקעלע אין אַ בריװ צו דעם אָדער יענעם מלחמה־עסקן. נאָר ס'רופּעט אים צו פֿאַראײביקן זײַנע געפֿילן דורך עפּעס אַ װערק. ער האָט אַפֿילו בײַ זיך אַ כּתבֿ־יד פֿון אַ העברעיִשער פּאָעמע מיטן נאָמען: „באו ימי הפקודה“, װאָס ער האָט פֿאַרפֿאַסט אין זומער 1914 אונטערן אײַנדרוק פֿון דער מאָביליזאַציע, װאָס דער „צאַר“ האָט אױסגערופֿן, און זײַנע משרתים האָבן פּלוצלונג בײַ נאַכט אַרױסגעשלעפּט די „זאַפּאַסנע“ פֿון די בעטן אַרױס און אַװעקגעשיקט צו דער מלחמה. אין דער פּאָעמע טײלט ער אײַן אַלע קלאַסן פֿון דער באַפֿעלקערונג יעדערן זײַן חלק שולד אינעם מלחמה־סקאַנדאַל, און איז אױף זײ מצדיק־הדין. אָבער ער איז ניט זיכער צי די פּאָעמע װעט קאָנען דורכגײן דורך דאַמאָלסטיקער צענזור, און ער טרעט דעריבער צו צו פֿאַרפֿאַסן זײַן ספֿר כנסת ישראל ומלחמות הגויים. 
דער דאָזיקער ספֿר װערט געשריבן שױן אין אַ רויִקן טאָן, אָן שטורעם, װײַל אין אים קומט צום אױסדריק הױפּטזעכלעך דער צװײטער געפֿיל װאָס די מלחמה־געשעעניש האָט אַרױסגערופֿן בײַם מחבר, — דער געפֿיל פֿון צופֿרידנהײט מיטן באַנקראָט פֿון דער אײראָפּעיִשער ציװיליזאַציע, די פֿאַרפֿאָלגערין פֿון ייִדנטום. אינעם דערמאָנטן ספֿר פֿירט ער דורך אַ װיסנשאַפֿטלעכן אַנאַליז איבער די סיבות פֿון מלחמה, און קומט צום באַשלוס, אַז די מלחמה איז ניט קײן צופֿאַל, נאָר אַן אומפֿאַרמײַדלעכער אױסגאַנג פֿון דעם גאַנצן פֿאַרדאָרבענעם, פֿאַרקריפּלטן פֿאַלשן לעבן, װאָס ס'פֿירן די אַזױ גערופֿענע „ציװיליזירטע פֿעלקער…“ מיט אַ גאַנץ רויִקן אָבער אױך אַ שאַרפֿן הומאָר לאַכט ער אױס די פֿירער װאָס האָבן די פֿעלקער געפֿירט צו דער שחיטה, מיט די מאַסן װאָס האָבן זיך געלאָזט פֿירן צוזאַמען. ער װעקט אױך אין דערמאָנטן ספֿר בײַ ייִדן די זעלבסט־אָנערקענונג, דעם פֿאַרשטאַנד אױף צו שטאָלצירן מיטן ייִדנטום, װאָס שטײט העכער איבער די מלחמה־זומפּן, איבער די בלוטבעדער, אין װעלכע ס'זינקען אַלע פֿעלקער. ער טוט דאָס מיט דער גאַנצער זיכערהײט, ניט קוקנדיק אױף דעם, װאָס צו זײַן באַדױערן האָט זיך שױן דאַמאָלס אױפֿגעדעקט פֿאַר זײַנע אױגן ניט קײן קלײן ביסל מלחמה־אַלפֿאָנסלעך אױך צװישן ייִדן. ער איז אָבער איבערצײַגט, אַז די דאָזיקע פּאַרשױנדלעך ציִען ניט זײער יניקה פֿון ייִדנטום, נאָר זענען אָנגעשטעקט געװאָרן פֿון די גױיִשע שכנים אונטער װעמען זײ זענען פֿאַרשקלאַפֿט מיט זײער נשמה.

אײן זאַך האָט אים אין אָנפֿאַנג אַ ביסל געשטערט אין דעם שטאָלץ, װאָס ער שטאָלצירט מיט דער ייִדישער אױפֿפֿאַסונג פֿון מלחמות. דאָס איז דער קלאַנג װאָס האָט זיך געהאַט דערטראָגן צו אים, אַז אױך ניט אַלע גױיִשע סאָציאַליסטן האָבן זיך איבערגעגעבן צו זײערע מלוכות, און העלפֿן זײ אין דער װאַקכאַנאַליע, נאָר ס'איז פֿאַראַן אַ טײל סאָציאַליסטן, „באָלשעװיקעס“ הײסן זײ, װעלכע זענען יאָ אױפֿגערעגט אױף דער מלחמה. מאַכט זיך אָבער אַ מעשׂה און צופֿעליק פֿאַלט אַרײַן צו אים אין האַנט אַ באָלשעװיסטישער בוך מיטן נאָמען Против течения, און פֿון דעם בוך דערקונדיקט ער זיך, אַז אױך די באָלשעװיקעס זענען גאָר ניט קײן קעגנער פֿון מאַסנמאָרד. זײ קריצן נאָר מיט די צײן אױף דעם װאָס די דאָזיקע שליאַכטאָרנע װערט געפֿירט צום גונסטן פֿון די „קאַפּיטאַליסטן“, און פֿאָדערן אױף די „פּראָלעטאַריער אַלער לענדער“ איבערצודרײען די בלוטבאָד צום גונסטן פֿון מאַרקסיסטישן אידעאַל, ד"ה שלאָגן זיך אַזױ לאַנג ביז ס'װעט אײַנגעפֿירט װערן די סאָציאַליסטישע אָרדענונג, אױסשעכטן די גאַנצע װעלט צוליבן סאָציאַליסטישן „גן־עדן“ פֿון קומענדיקן דור… און כאָטש פֿון מענטשן װאָס זײער פֿרײַהײטס־שטרעבונג שטאַמט ניט אַרױס פֿון קײן מאָראַל־עטישער נקודה נאָר פֿון „אינטערעסן“, און אין זײער גאַנצער פּראָפּאַגאַנדע פֿאַר דער „פֿרײַהײט“ געפֿינט זיך ניט קײן ברעקל האַרץ, נאָר בלױז טרוקענע האַרטע ראַכונקעס, פֿון דעם װיפֿל ס'פֿאַלט אַראָפּ פֿאַרן בעל־הבית פּראָפֿיט פֿון אַרבעטאָרער, האָט מען געקאָנט דערװאַרטן אַז די מלחמה זאָל בײַ זײ ניט זײַן קײן פּסולע הושענא, בשעת זי זאָל „לױנען“ פֿאַרן אַרבעטסלױן. דאָך איז ער איבערראַשט געװאָרן, דערזעענדיק שװאַרץ אױף װײַס אַזעלכע דיבורים פֿון די כּלומרשט ערשטקלאַסיקע טרעגער פֿון פֿרײַהײטס־געדאַנק. 
ס'װערט שױן בײַ אים איצט קלאָר װי דער טאָג, אַז עשׂוס פּראָפֿעסיע, „ועל חרבך תחיה“, זענען פֿון איר ניט רײן קײן אײן קלאַס פֿון דער גױיִשער װעלט, און אַז דער אײן און אײנציקער מבֿין און פֿילער אױף צו האַסן מלחמות, קאָן נאָר זײַן דער ייִדישער פֿאָלק.

ער איז זיך שױן אין גאַנצן מיאש פֿון דער הילף װאָס די קראַנקע מענטשהײט קאָן באַקומען אַפֿילו פֿון די סאָציאַליסטן. „אַ װאַזשנעם טעם“ — קלערט ער בײַ זיך אױף די סאָציאַליסטן — „האָט אײַער פֿרײַהײטס־שטרעבונג אױב זי איז אַזױ פֿיל פֿאַרשטאָפּט, און איז קײן האָר ניט עמפֿינדלעך אױפֿן מלחמה־גרױל, האָט ניט קײן ברעקל פֿאַרשטאַנד אױסצוטײלן דעם דאָזיקן גרױל אין אַ באַזונדער קאַפּיטל און אַלס דעם שפּיץ פֿון דער מענטשלעכער רישעות, נאָר פּלאָנטערט דעם דאָזיקן שױדערלעכן און אױף קײן פֿאַל ניט באַרעכטיקטן סקאַנדאַל פֿון אַװעקרױבן פֿונעם מענטשן די פֿרײַהײט פֿון טראָגן זײַן קאָפּ אױף די פּלײצעס, אין פּלאָנטער מיטן פֿאַרװיקלטן פּראָבלעם פֿון קאַפּיטאַל און אַרבעט, שטופּט אָפּ די דערלײזונג פֿון די מלחמה־גרױזאַמקײטן ביז דער רעגולירונג פֿון דער פּאָדעשװע־לױן, און קלערט נאָך אַפֿילו צום ציל פֿון דער דאָזיקער רעגולירונג אַלײן אױך באַניצן זיך מיטן שױדערלעכן מלחמה־אַרטיקל…“ „זאָלט איר אַזױ האָבן אײַערע צעדרײטע מוחות“ — קלערט ער װידער בײַ זיך — „װי ס'איז גאָר דאָ אַן אױסזיכט פֿאַר אײַך אַראָפּצושלײַדערן די אַלטע דעספּאָטן פֿון זײערע שטולן, װי באַלד אַז אין דעם שױדערלעכסטן טאַט זײערן, אין מלחמות, זענט איר אַלײן אױך זײערע נאָכפֿאָלגער…“

דאַן האָט ער זיך שױן אַװעקגעזעצט מיט אַן אײַזערנער זיכערהײט שרײַבן זײַן ספֿר כנסת ישראל ומלחמות הגױים, װוּ ער לײגט די גאַנצע האָפֿענונג צו דער דערלײזונג פֿון דער מענטשהײט אױפֿן ייִדנטום, ד"ה אױף דער אױסבעסערונג פֿון מענטשנס האַרץ און דערהײבונג פֿון זײַן גײַסט — די אַרטיקלען װאָס שטײען פֿון אײביק אָן אין צענטער פֿון דער ייִדישער קולטור, און שטעלן פֿאָר די היסטאָרישע מיסיע פֿון ייִדישן פֿאָלק. דעם ספֿר האָט ער אָפּגעדרוקט אין יאָר תּר"פּ (1920), און מיט אַזאַ אופֿן פֿאַראײביקט זײַנע אײַנדרוקן פֿון די טעג, װאָס די „אײראָפּעיִשע ציװיליזאַציע“ האָט באַנקראָטירט און אַרױסגעװיזן זיך מיט איר אמתן פּרצוף.

אין יאָר תּרפּ"ג האָט ער אָפּגעדרוקט אַ ספֿר יד אהרן — „חידושי תּורה“, מיט אַ ליטעראַרישער הקדמה װעגן דער חשיבֿות פֿון לערנען תּורה.

אין יאָר תּרפּ"ו (1926) זענען זיך מישבֿ די ציוניסטישע מנהיגים און באַװײַזן אַן איבעריקן מופֿת, אַז זײער צונױפֿבינדן זיך מיט די שטאַרקע פֿון דער װעלט איז בײַ זײ ניט בלױז אַ נױטװענדיקײט, אַרױסגערופֿן דורך דער שטרעבונג צו „אַ נאַציאָנאַלער הײם“, װאָס זײ האָבן זיך אַרײַנגענומען אין קאָפּ, נאָר אַ טיפֿע אינערלעכע נײגונג פֿון זײער קאַריעריסטישער נשמה… זײ האָבן אײַנגעסטרױעט אַ גרױסע פֿײַערונג לכּבֿוד דער „פֿאָן פֿונעם ייִדישן לעגיאָן“, אַװעקגעשלעפּט איר און אַרײַנגעשטעלט אין אַ מקום־קדוש אין ירושלים. הגם „אחד הרבנים המרגישים“ איז שױן דערװײַטערט פֿון ציוניזם, אָבער ייִדן זענען זײ דאָך, פֿאַרדריסט אים װאָס זײ צעשטערן זײַן הײליקן טרױם װעגן פֿאָלק ישׂראל, װאָס ער האָט אַרױסגעזאָגט אין ספֿר כנסת ישראל ומלחמות הגויים. נעמט ער און דרוקט אָפּ אַ פּראָטעסט אין װילנער טאָג אין נומער 37 און אין נאָך 5 המשכים.

ענדע.
