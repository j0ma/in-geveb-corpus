די לעצטע סטאַנציע — האָט עמעצער געזאָגט אין שמאָלן קאָרידאָר, װאָס ציט זיך דורך דעם װאַגאָן. האָט זיך אָפּגערופֿן אַ פֿאַרשלאָפֿענער קול:— אַ בופֿעט איז דאָ אױך פֿאַראַן. — די װערטער האָט פֿאַרשלונגען אַ געשמאַקער גענעץ.
דער רײַזנדער, װאָס איז געלעגן אין קופּע בײַם פֿענצטער, האָט אָפּגעטרײסלט פֿון זיך דעם דרעמל, אױסגעצױגן אַן אָרעם, גענומען פֿון טישל דעם װעגװײַזער, אױפֿגעמישט אַ זײַטל און געפֿונען די סטאַנציע. — דער צוג שטײט פֿופֿצן מינוט. האָט ער באַרעכנט, אַז ס׳איז כּדאַי טאַקע דאָ אױף דער סטאַנציע צו טרינקען טײ, װעט ער פֿאַרשפּאָרן זיך שפּעטער צו פֿאַרדרײען מיטן פֿרישטיק. די װאַליזע זײַנע לאָזן אױפֿן װאָקזאַל און תּיכּף בײַם אָנקומען זיך אַ לאָז טאָן אין שטאָט אַרײַן. אױף אַזאַ אופֿן װעט ער קענען אָפּפּטרן װאָס גיכער אַלע זײַנע ענינים: זען זיך מיטן פֿאַבריקאַנט, ניט פֿאַרזאַמען די לײַט פֿון די צװײ בענק, אין װעלכע ער האָט צו דערלײדיקן אַ פּאָר דרינגענדיקע זאַכן.
— װער װײס, אפֿשר געלינגט מיר נאָך הײַנט אין אָװנט צו פֿאָרן אַהײם — האָט ער אַן אױפֿגעמונטערטער געטראַכט און איז אַרױס אין קאָרידאָר.
דער צוג האָט זיך דערנעענטערט צו דער סטאַנציע. פֿון דער װײַטן האָט זיך שױן געזען דער נידעריקער לאַנגער סטאַנציע־בנין. דער רײַזנדער איז אַראָפּ אויף דער פּלאַטפֿאָרמע. ס׳איז געװען אין מאַרץ. אַ קאַלטער פֿרימאָרגן. פֿון די זאַמדפֿלאַכן אַרום סטאַנציע האָט אַ שאַרפֿער װינט, אָנגעבלאָזן פֿון נאָענטן ים, צעװײט דעם שנײ, האָט דאָס פֿאַראַיאָריקע שטעכיקע קורצע גראָז אױסגעזען װי באַשאָטן מיט ברודיקע זאַלץ.
דער רײַזנדער האָט אױפֿגעשטעלט דעם קאָלנער פֿונעם רעקל און זשעדנע אײַנגעאָטעמט די קרעפֿטנדיקע לופֿט. ער איז גיך אַריבער עטלעכע פּאָר רעלסן און אַרײַן אין װאָקזאַל־בופֿעט. דער גרױסער זאַל איז געװען לײדיק. נאָר אָן אַ זײַט בײַ אַ טישל האָבן צװײ באַן־באַאַמטע געטרונקען ביר, קענטיק שױן אַ לענגערע צײַט דאָ פֿאַרבראַכט. פֿאַרן בופֿעט האָט געדרעמלט אַן עלטערע פֿרױ, דעם קאָפּ אין אַ װײַסן ציפּיק אַראָפּגעלאָזן אױפֿן הױכן אײַנגעשנורעװעטן בוזעם.
דער רײַזנדער האָט אַ קוק געטאָן אױף די טעלער מיט אָנגעשניטענע פֿאַרטריקנטע בולקעס באַלײגט מיט װוּרשט אָדער קעז, האָט ער זיך אַ ביסל פֿאַרקרימט און געפֿרעגט װעגן טײ. — אַזױ פֿרי איז נאָך טײ ניט פֿאַרטיק, אָבער קאַװע? — קאַװע? אַדרבא גיט, זײַט מוחל, אַ גלעזל קאַװע — האָט זיך דער אורח געריבן די קאַלטע הענט. די פֿרױ האָט זיך אַ רגע געפּאָרעט אַרום אַ גרױסער קאַן אונטער אַ געשטעפּטן קאַפּטור און דערלאַנגט אַ גלאָז זודיק־הײסע קאַװע, צוגערוקט אַ טעצל לענגלעכע בײגל.
פֿאַרבײַ דער טיר האָבן זיך דערהערט אײַליקע טריט. דער רײַזנדער האָט אַװעקגעשטעלט די לײדיקע גלאָז, זיך צוגעאײַלט, אומגעדולדיק געװאַרט ביז די פֿרױ האָט פֿון טישקעסטל אַרױסגענומען רעשטע, געשװינד אַרױס פֿון זאַל, דורכגעלאָפֿן די רעלסן, אָפּגעהאַלטן זיך אַ ווײַלע צוליב אַ לאָקאָמאָטיוו, וואָס האָט געהאַלטן אין מאַנעװרירן, און אַרױף אױף זײַן פּלאַטפֿאָרמע. דער צוג האָט זיך גענומען רירן, די רעדער האָבן זיך פֿױל אַ קײַקל געטאָן. זײַן קופּע איז געװען גאָר פֿאָרנט. איז ער אַרױפֿגעשפּרונגען אױפֿן טרעפּל פֿון נאָענטסטן װאַגאָן, אָנגעכאַפּט זיך פֿאַרן הענטל און אַ צי געטאָן. דאָס הענטל האָט זיך ניט גערירט. האָט ער אָנגעשפּאַרט דעם אַקסל אָן טיר, אַ שטאַרקן צי געטאָן. די טיר האָט ניט נאָכגעגעבן. זי איז געװען פֿאַרמאַכט.
דערװײַל האָבן זיך די רעדער צעיאָגט, אַזױ װי מיט יעדן דרײ װאָלטן זײ אָנגעקליבן כּוחות. דער מאַן פֿאַרן פֿאַרמאַכטן װאַגאָן האָט פֿעסט צונױפֿגעפּרעסט די פֿױסט אַרום מעשענעם גריף און מיט דער פֿרײַער האַנט אָנגעהױבן קלאַפּן אין פֿענצטער. געקלאַפּט און גערופֿן. געחידושט זיך, געבײזערט אױפֿן אײַנפֿאַל אין מיטן װעג אַ װאַגאָן צו פֿאַרשליסן — נאַ דיר אַ מעשׂה! דער װינט האָט זיך געשטאַרקט, געהױבן די האָר אױף זײַן בלױזן קאָפּ, פֿאַרקליבן זיך, װי אַ גנבֿ אין אַ שלעכט פֿאַרמאַכטער דירה, הינטער זײַן קאָלנער, אַלץ טיפֿער צום רוקן אַראָפּ. אַ קאַלטער שװײס האָט אים באַדעקט דעם שטערן, צעפֿלאָסן זיך איבער די באַקן. אים האָט זיך געדוכט, אַז אָט פֿאַרפֿרירן די שװערע טראָפּנס, באַדעקן זײַן פּנים מיט אַן אײַזיקער קאָרע. — עפֿנט, עפֿנט זשע! הערט איר ניט? דאָס קלאַפּט אַ רײַזנדער! אַ פֿאַרבליבענער רײַ־זנ־דער!
דער צוג האָט זיך געטראָגן איבער דער װיסטער, נאָך װינטערדיקער געגנט. די װאַגאָנעס זײַנען שױן געװען אין פֿולן לױף. — לאָזט מיך אַרײַן! עפֿנט! װאָס טראַכט איר זיך? כ׳קען זיך מער ניט האַלטן! עפֿנט! — פּלוצעם האָט אין זײַן מוח אױפֿגעבליצט אַ געדאַנק אַ װילדער: אפֿשר איז דער װאַגאָן גאָר אַ לײדיקער און קײנער הערט אים ניט? ער שרײַט אומזיסט, אומזיסט שרײַט ער — ער שטײט פֿאַר אַ פֿאַרמאַכטן לײדיקן װאַגאָן!
די קני זײַנען אים מאָדנע שװאַך געװאָרן. אַ דריבנער עקלדיקער ציטער איז אים אַרײַן אין די פֿיס. די שרעק האָט פֿאַרגליװערט זײַנע אבֿרים. מיט גרױס מאַטערניש האָט ער אײַנגעבױגן די פּלײצעס און צוגעפֿאַלן מיטן פּנים צום פֿענצטער. אין שמאָלן אַרײַנגאַנג האָט זיך קײן זאַך ניט געזען. פּוסט. נאָר די שמאָלע שױב, אַ פֿאַרהילטע פֿון מאָרגן־נעפּל, האָט טעמפּ אָפּגעשפּיגלט זײַנע פֿאַרלאָשענע אױגן, די האָר, װאָס װינט און שרעק האָבן אױפֿגעשטעלט אױף זײַן שטערן. און גלײַכצײַטיק האָט זיך אין פֿענצטער באַװיזן אַ קאָפּ. אַ קײַלעכדיקער, נאָך גאָר אַ קינדערשער פּנים, אַרומגענומען מיט אַ זעלנערישן קראַגן, האָט געקוקט אױף אים. — עפֿנט, עפֿנט! ראַטעװעט!... האָט דער רײַזנדער אױף דאָס נײַ גענומען שרײַען. דער זעלנער האָט זיך דערשראָקן, אָפּגעטראָטן אױף צוריק, אױפֿגעהױבן די ביקס, אָנגעשטעלט אױפֿן מענטשן פֿאַרן פֿענצטער די שטאָלענע רער.
װי צעיושעטע חיות האָבן זיך די װאַגאָנעס געװאָרפֿן פֿון אײן זײַט אױף דער צװײטער, געקלאַפּט, געװויעט, אױסגעקלאַפּט מיט די רעדער אַ ניגון טאַר־טאַר־אַראַ־ראַ... און אפֿשר האָט עס ער, דער מענטש פֿאַר דער פֿאַרשלאָסענער טיר, כּסדר געהאַמערט מיט דער פֿױסט אין טיר? די קלאַנגען האָבן געעקבערט זײַן מוח, זיך אַרײַנגעשרױפֿט אין מאַרך, געהוזשעט אין די אױערן, פֿול געמאַכט די לופֿט. טאַר־טאַר־טאַ...
טריט בײַ טריט, דאָס געװער אָנגעשטעלט אױפֿן פֿענצטער, האָט זיך דער זעלנער דערװײַטערט, נעלם געװאָרן.
דער רײַזנדער האָט זיך אַ כאַפּ געטאָן, דערשפּירט אַ מוראדיקע קעלט אין דער האַנט אַרום דער קליאַמקע. דאָס אײַזן האָט זיך אײַנגעגעסן אין דער הױט. די האַנטפֿלאַכן האָבן געשמאַרצט און געברענט. די פֿינגער זײַנען אים אָפּגעשטאָרבן. דער אָרעם, די האַנט זײַנען געוואָרן גלידער פֿאַר זיך, האָבן אױפֿגעהערט צו פֿאָלגן, פֿאַרלאָרן דעם צוזאַמענהאַנג מיטן גאַנצן קערפּער. די האַנט האָט מער ניט געקאָנט פֿאַרבינדן דעם גוף מיטן אײַזערנעם גריף, פֿאַר װעלכן דער גוף האָט זיך געהאַלטן. די האַנט האָט זיך אָפּגעזאָגט צו פֿאַרטראָגן דאָס ברענען פֿון אָנגעפֿראָרענעם מעטאַל. אָט רײַסט זי זיך אָפּ פֿון טיר, די האַנט, אָט פֿאַלט דער מענטש אַראָפּ...
דעם מאַן אױפֿן טרעפּל פֿון פֿאַרשלאָסענעם װאַגאָן האָט אַרומגענומען אַ ייִאוש. דער ייִאוש איז געקומען פֿון ערגעץ טיף, גאָר טיף. דער מאַן האָט פֿאַרשטאַנען, אַז ניט נאָר דער מוראדיק בײזער װינט הײבט אים די האָר פֿון קאָפּ, נאָר די שרעק טוט עס. דער בלינדער, װילדער פּחד פֿאַרן אומקומען, פֿאַרן ניט זײַן... מיט אַ מאָדנער דײַטלעכקײט האָט ער דערזען פֿאַר זײַנע אױגן זײַנע נאָענטסטע, די טײַערסטע. װי אַ בילד אין נאַטירלעכער גרײס זײַנען זײ פֿאַר אים געשטאַנען און לעבן זײ האָט ער דערזען זיך, דעם פֿעסט געבױטן, דעם ענערגישן. אַ װײגעשרײ האָט זיך אַרױסגעריסן פֿון זײַן ברוסט: דערמאָנט זיך — ער האָט עס ערגעץ געלײענט — אַז נאָר אין דער גרעסטער סכּנה זעט דער מענטש מיט אַזאַ קלאָרקײט דאָס, װאָס איז אים דאָס טײַערסטע אױף דער װעלט... האָט ער פֿאַרשטאַנען — דאָס יאָמערט אין אים די נשמה, װעלכע פֿילט זײַן מפּלה. דאָס גײט אױס דאָס האַרץ.
צום פֿענצטער איז צוגעגאַנגען אַ זעלנער מיט שליפֿן אױף די אַקסלען. הינטער אים — דער יונגער מיטן קינדערשן פּנים, די ביקס בײַ דער זײַט. דעם סערזשאַנטס ערנסט־שטרענגער בליק האָט אַרומגענומען די בלױלעכע, פֿון װינט צעשמיסענע באַקן, פֿון פּחד אױסגעגלאָצטע אױגן, דעם אָפֿענעם מױל, װאָס שרײַט, בעט זיך — עפֿנט! דער סערזשאַנט האָט זיך אײַנגעבױגן צום פֿענצטער, געפֿאָרשט, אױב עס שטײט ניט װער לעבן דעם מאַן, װאָס שרײַט פֿאַר דער טיר. אַ שאַרפֿער קורצער בליק, און די האַנט, װאָס איז געלעגן אױפֿן אָפֿענעם שײד פֿון נאַגאַן, האָט אָפּגעריגלט די טיר, אָנגעכאַפּט דעם מאַנס אַקסל, אים אַ שלעפּ אַרײַן געטאָן. דער רײַזנדער האָט זיך אומבאַהאָלפֿן אָנגעשטױסן מיטן קני אָן פּאָדלאָגע, זיך אױפֿגעשטעלט, צוגעפֿאַלן מיטן רוקן צו דער װאַנט, פֿאַרמאַכט די אױגן. — װאָס רײַסט איר זיך אין אַ װאַגאָן פֿאַר אַרעסטאַנטן? װעמען זוכט איר דאָ? דער רײַזנדער האָט דערקלערט, קױם אַרױסגעשטופּט די װערטער, ניט געקענט בײַקומען דעם ציטער פֿון זײַנע ליפּן. — װײַזט אײַער פּאַס, אײַערע פּאַפּירן! — אין װאַגאָן, אין דער װאַליזע!  — קומט!  
די פֿינגער, װאָס האָבן אים נאָך אַלץ געהאַלטן, האָבן זיך װי אַ צװאַנג אײַנגעגעסן אין זײַן אָרעם, אים אַ שטופּ געטאָן. זײ איז נאָכגעגאַנגען דער זעלנער מיט דער ביקס. אין װאַגאָן האָבן זיך געשטופּט די צערודערטע אַרעסטירטע, דערפֿון אַ פּאָר אינטעליגענטן, אַ באַברילטער מאַן מיט אַ שמאָל פֿאַרריסן בערדל, אַנדערע, אַלע בלײך פֿאַר אױפֿרעגונג, אַלעמענס אױגן פֿול נײַגער, האָפֿענונג, אַנטױשונג...
דורכגעגאַנגען אַ פּאָר װאַגאָנעס, אַרײַן אין קופּע. דער סערזשאַנט האָט אױסגעפֿאָרשט דעם פּאַס, אַרומגעקוקט זיך, אַ שמײכל געטאָן. — אײַער גליק, װאָס דער — געװיזן מיטן קאָפּ אױפֿן יונגן זעלנער — האָט אײַך ניט דערשאָסן. געמײנט אַן אָנפֿאַל. אַגבֿ האָבן מיר אַלע געהאַלטן, אַז דאָס גרײט זיך אַן אָנפֿאַל אױפֿן װאַגאָן צו באַפֿרײַען אַ פּאָר אַרעסטירטע. — אַרױסגעגאַנגען, זיך שטאַרק געאײַלט.
אין קופּע איז קײנער ניט געװען. דער רײַזנדער האָט זיך אַראָפּגעלאָזט אױף זײַן אָרט, אָנגעשפּאַרט זיך אָן װענטל. אין קאָפּ האָט אים געהוזשעט, געהאַמערט אין די שלײפֿן.
פֿון דעם רױשן האָט זיך אַלץ בולטער אױסגעשײלט, איז געװאַקסן דאָס באַװוּסטזײַן פֿון דער גװאַלדיקער מאַכט פֿון לעבן. מיט אַלע זײַנע אבֿרים און אַלע זײַנע חושים האָט ער באַנומען דעם װערט, דעם גרױסן אײנציקן װערט פֿון זײַן, פֿון נאַקעטן זײַן...
