די ייִדישע גוראַלעס אין הונסדאָרף. – דער פּאַסטעך בעריש כאַפּט פֿייגל אין די בערג. – װי אַזוי ער האָט אָנגעהויבן שטודירן. – ער ווערט דורך אַ צופֿאַל אַ בעל־תּשובֿה.– ער פֿאַסט משבת־לשבת. – אַ גאַנצן טאָג גייט ער אַרום אײַנגעהילט אין טלית־און־תּפֿילין קלײַבן נדבֿות פֿאַר אָרעמע־לײַט.
צווישן די פֿיל רביים און רבילעך, וואָס וווינען אין קראָקע, איז אויך פֿאַראַן אַ גאָר אינטערעסאַנטער רבי, וואָס ווערט גערופֿן "ר' בערישל בעל־תּשובֿה". עס איז אַ מערקווערדיקער טיפּ, אַ מענטש מיט אַ גאָר רײַכער פֿאַרגאַנגענהייט.
ווער עס איז אַ מאָל געווען אין קראָקע אין דער ייִדישער געגנט, אויפֿן אַזוי גערופֿענעם קוזמאַרק, האָט זיכער באַמערקט לויפֿן איבער די געוועלבער און קלײַבן נדבֿות אַ דאַר, קליין ייִדל, אײַנגעהילט אין טלית־און־תּפֿילין, מיט אַ שטויס ספֿרים אונטער די אָרעמס. דאָס איז דער רבי ר' בערישל בעל־תּשובֿה.
אַ סך מעשׂיות ווײסן די קראָקעווער ייִדן צו דערצײלן וועגן אים, וועגן זײַן סטודענטיש לעבן אַ מאָל און וועגן דעם, ווי אַזוי ער איז געקומען צו דער מדרגה פֿון ווערן אַ רבי. אָבער קיינער ווייסט נישט גענוי, פֿון וואַנען ער שטאַמט און וווּ ער האָט געלעבט אין זײַנע יונגע יאָרן, ווײַל וועגן דעם וויל דער איצטיקער בעל־תּשובֿה מיט קיינעם נישט רעדן.
דורך אַ צופֿאַל איז מיר אָבער געלונגען זיך צו דערוויסן פֿאַרשײדענע פּרטים פֿון זײַן מערקווערדיקער פֿאַרגאַנגענהייט, פּרטים, וואָס ווײַזן וויפֿל גילגולים אַ מענטש קען אַדורכמאַכן אין זײַן לעבן.
געבוירן געוואָרן איז ר' בערישל בעל־תּשובֿה אין הונסדאָרף, וואָס ליגט אין די טאַטרעס, נישט ווײַט פֿון זאַקאָפּאַנע (הײַנט געהערט עס צו טשעכאָסלאָוואַקײַ).
אין הונסדאָרף וווינען בלויז גוראַלעס, און די ייִדן, וואָס וווינען דאָרט, זענען אויך געוואָרן מיט דער צײַט שטיקער גוראַלעס... אַ מאָל, מיט לאַנגע יאָרן צוריק, האָט זיך פֿאַרקליבן אַהין אַ ייִד, ר' בער האַרצבלוט, און פֿון אים האָט זיך פֿאַרפֿלאַנצט אַ ייִדישער ייִשובֿ, אין אָט דעם גוראַלישן דאָרף. די ייִדן האָבן זיך באַשעפֿטיקט מיט אַרבעטן אין פֿעלד, האַקן ביימער אין וואַלד און פֿירן קלעצער צום טאַרטאַק. זיי פֿלעגן גײן אָנגעטאָן פּונקט אַזוי ווי די גוראַלעס, געהאַט זייערס אַן "עלטסטן" און זיך גוט צונויפֿגעלעבט מיט די גוייִשע שכנים.
עס  ווערט אַפֿילו דערצײלט, אַז אַ מאָל איז אָנגעקומען קיין הונסדאָרף אַ יונגער גלח, האָט ער נישט געקענט פֿאַרטראָגן, וואָס די גויים לעבן אַזוי בשלום מיט די ייִדן און ער האָט אָנגעהויבן צו פֿירן אַ קאַמף מיט די ייִדן. האָבן די גוראַלעס דעם גלח געסטראַשעט, אַז אויב ער וועט נישט אויפֿהערן זיי צו רייצן קעגן זייערע ייִדישע שכנים, וועלן זיי אויפֿהערן צו קומען אין גאַנצן אין דער קירכע אַרײַן און דאָס האָט טאַקע געווירקט. דער גלח האָט אויפֿגעהערט צו האַלטן זײַנע אַנטיסעמיטישע דרשות אין דער קירכע.
בײַ איינעם אַזאַ "עלטסטן" פֿון די ייִדישע גוראַלעס בײַ ר' עקיבֿא האַרצבלוט (אַן אייניקל פֿון ר' בער האַרצבלוט) איז געבוירן געוואָרן דער צוועלפֿטער זון, בערישל. די ייִדן פֿון די טאַטרעס ווײסן הײַנט צו דערציילן אַ סך וווּנדערלעכע זאַכן וועגן אָט דעם קינד. דאָס קינד האָט למשל, קיין מאָל נישט געוויינט, און ווען עס איז אַלט געווען אין גאַנצן אַ יאָר, האָט עס זיך שוין צוגעשאַרט צו אַן אָרט, וווּ עס איז געלעגן אַ ספֿר. און אַז די מוטער איז אַרײַנגעקומען און בײַם קינד צוגענומען דאָס ספֿר, האָט זיך דאָס קינד צעוויינט אויף אַ קול. די מוטער האָט געפּרוּװט אײַנשטילן דאָס קינד מיט אַלע כּוחות, אָבער דאָס קינד האָט אַזוי לאַנג געוויינט, ביז מען האָט אים צוריקגעגעבן דאָס ספֿר. ערשט דעמאָלט האָט עס אויפֿגעהערט צו וויינען.
צו 6 יאָר האָט דער פֿאָטער שוין אַרויסגעשיקט דעם קליינעם בערישל צוזאַמען מיט זײַן עלטערן ברודער פּאַשען די שאָף אויף די בערג. ער איז אַזוי אויפֿגעצויגן געוואָרן ביז 16 יאָר און איז געווען אין גאַנצן פֿאַרגרעבט, טאַקע ווי אַן אמתער גוראַלישער פּאַסטעך. זײַן איינציק פֿאַרגעניגן איז געווען צו לויפֿן ווינטער אויף נאַרטעס איבער די טאַטרען־בערג און צו ווײַזן זײַנע חבֿרים, די גוראַלישע פּאַסטעכער, אַז ער קען בעסער אַראָפּשפּרינגען פֿון אַ באַרג ווי זיי. זומער, ווידער, פֿלעגט ער אָפּליגן גאַנצע טעג אויף די בערג און זוכן צווישן די קליינע ביימעלעך נעסטן פֿון שפּילפֿייגל. צוליב זײַן גרויס בריהשקייט, האָבן די יונגע גוראַלעס פֿון אים זײער געהאַלטן און זיי פֿלעגן אים זײער אָפֿט מיטנעמען אויף זייערע גוראַלישע שׂימחות. אַזוי אַרום האָט ער זיך באַקענט מיט דער יונגער שיינער גוראַלקע מאַרישאַ און ער האָט אַנדערש נישט געטראַכט, נאָר גלײַך מיט איר חתונה צו האָבן. ערשט איצט האָט זיך בערישלס פֿאָטער אַרומגעזען, אַז מיט זײַן זונס ייִדישקייט האַלט גאָר שמאָל, אַז ער איז אויסגעוואַקסן אַן אמתער גוי און קען צו מאָל נישט רעכט דאַוונען, ווייס נישט פֿון קיין עול און חבֿרט זיך צו שטאַרק מיט שײנע גוראַלקעס...
דער פֿאָטער זײַנער, ר' עקיבֿא, האָט נישט געוואָלט, אַז זײַנס אַ קינד זאָל אין גאַנצן אָפּפֿאַלן פֿונעם ייִדישן שטאַם. האָט ער באַשלאָסן אים צו שיקן לערנען אין דעם אונגאַרישן שטעטל טערצע.
דאָרט האָט מען דעם ווילדן הפֿקרדיקן באַרגפּאַסטעך, אָנגעדונגען צו אַ רבין, ער זאָל מיט אים לערנען ייִדישקייט.
אין אונגאַרן זענען די ייִדן געווען געטיילט אויף 3 קאַטעגאָריעס: אָרטאָדאָקסן, "סטאַטוס־קוואָ"־ייִדן און נעאָלאָגן. צווישן די אָרטאָדאָקסן און די "נעאָלאָגן", די אַפּיקורסים, איז דעמאָלט אָנגעגאַנגען אַ פֿאַרביטערטער קאַמף.
דאָס דאָרפֿסייִנגל בערישל האָט געהאַט זײער אַ גוטן קאָפּ. ער האָט זיך באַלד געמאַכט אַ שם מיט זײַנע פֿעיִקייטן אין לערנען. האָט זיך אויף אים פֿאַרקוקט אַ ייִד, איינער פֿון די "נעאָלאָגן", און האָט מיט אים אָנגעהויבן אײַנצוטענהן, ער זאָל ווערן אַ "נעאָלאָג" און אָנהייבן שטודירן. דאָס ייִנגל, וואָס עס האָט אים שוין דעמאָלט געהאַט געצויגן צו וויסן, האָט זיך געלאָזט צורעדן פֿון דעם ייִדן און ער איז אין אַ שײנעם העלן טאָג אַנטלאָפֿן פֿון טערצע קיין בודאַפּעשט, וווּ ער האָט אָנגעהויבן צו שטודירן אויפֿן חשבון פֿון דער דאָרטיקער נעאָלאָגישער געמיינדע.
ער האָט  אין משך פֿון 2 יאָר געמאַכט מאַטורע און איז געוואָרן אַ סטודענט פֿון פֿילאָסאָפֿיע אין בודאַפּעשטער אוניווערסיטעט. נאָר צופֿעליק איז ער דאַן אַדורך די שיפּ־אוצאַ (אוצאַ־גאַס). דערהערט ער מיט אַ מאָל זײער אַ שײן קול, וואָס טראָגט זיך פֿון אַ הויז. דער סטודענט איז אַרײַן אין יענעם הויז. דאָרט האָט ער געטראָפֿן זיצן אַ רבין מיט חסידים, אַזוינס, וואָס ער האָט עס נאָך קיין מאָל נישט געהאַט געזען. דאָס האַרציקע קול, וואָס ער האָט געהערט, איז טאַקע געווען דאָס קול פֿון דעם רבין, און דער רבי איז געווען ר' הערצקע ראַצפֿערדער, אַ תּלמיד פֿונעם סאַנדזער רבין ר' חיים האַלבערשטאַם.
ר' הערצקע האָט זיך געהאַט געשטעלט פֿאַר אַ ציל די פֿאַרגרעבטע אונגאַרישע ייִדן מחזיר־למוטבֿ צו זיין. פֿלעגט ער אַרומפֿאָרן איבער גאַנץ אונגאַרן און אומעטום זאָגן מוסר די ייִדן. געהאַט האָט ער אויף זיי אַ גאָר גרויסע השפּעה. אָט אַזאַ מוסר־דרשה פֿון ר' הערצקען האָט דאַן צופֿעליק געהערט דער סטודענט און דער מוסר האָט געהאַט אַ פּעולה. ער האָט באַשלאָסן מער נישט צו פֿאַרלאָזן דעם רבין און מיט אים כּסדר מיטצופֿאָרן. דער רבי האָט זיך זייער געפֿרײט, וואָס ער האָט מחזיר־לתּשובֿה געווען אַזאַ פֿאַרבלאָנדזשעטע נשמה און ער האָט בערישן אָנגעהויבן זײער שטאַרק  מקרבֿ צו זײַן. 10 יאָר איז ר' בערישל געווען בײַם רבין, געלערנט אין דעם רבינס ישיבֿה, און ווען אַפֿילו דער רבי האָט אים געהייסן זיך פֿירן גלײַך ווי אַלע ייִדן, האָט ער נישט געוואָלט, נאָר כּסדר "געפֿאַסט הפֿסקות" פֿון איין שבת צום צווייטן און אַזוי איז ער זיך נוהג ביז צום הײַנטיקן טאָג.
שפּעטער איז ער אַוועק קיין קראָקע און באַקומען דעם צונאָמען: "ר' בערישל בעל־תּשובֿה".
מען האָט דעם בעל־תּשובֿה חתונה געמאַכט מיט אַן אַלט מיידל פֿון מײַדאַן (מערבֿ־גאַליציע). די פֿרוי מוז אַליין פֿאַרדינען אויף פּרנסה, און דער מאַן זיצט אין קלויז, לערנט און דאַוונט. קומט אַרײַן אַן אָרעמאַן בעטן אַ נדבֿה, גײט ער גלײַך אַרויס איבער די געוועלבער זאַמלען געלט פֿאַר אים.
קומט אַרײַן אַ ייִד אים בעטן, ער זאָל פֿאַר אים מתפּלל זײַן, רופֿט ער גלײַך צוזאַמען אַ מנין ייִדן און זאָגט תּהילים. קיין געלט פֿאַר זיך נעמט ער נישט.
פֿרײַטיק גײט ער אַרום צונויפֿזאַמלען געלט אויף "פּדיון־משכּנות", אויף אויסצולייזן משכּנות, וואָס אָרעמע ייִדן האָבן פֿאַרזעצט אין משך פֿון דער וואָך.
אַזוי וועט איר אים טרעפֿן גאַנצע טעג אַרומגײן איבער די קראָקעווער גאַסן אָנגעטאָן אין טלית־און־תּפֿילין, שטענדיק פֿאַרטאָן אין מיצוות. ווען ער האָט צײַט אַ מינוט – לויפֿט ער אַרײַן אין אַ קלויז און לערנט זײַנע שיעורים, גמרא און פֿאַרשײדענע קבלה־ספֿרים, וואָס ער טראָגט תּמיד מיט מיט זיך.
ערשט שפּעט בײַ נאַכט דערמאָנט ער זיך, אַז ער האָט אויך אַ שטוב און ער ברענגט אַהיים אַ שײַטל האָלץ, אַ הערינג און אַ ביסל קאַרטאָפֿליעס, דאָס ווײַב מיט די 2 טעכטער זאָלן אויך האָבן וואָס צו עסן.
אָבער לאַנג זײַן אין שטוב קען ער נישט. אין שטאָט וואַרטן דאָך אויף אים אָרעמע־לײַט, וואָס ער דאַרף זיי פֿאַרזאָרגן אויף שבת...
און דער רבי ר' בערישל בעל־תּשובֿה פֿאַרלאָזט באַלד פֿאַר טאָג זײַן שטוב און לאָזט זיך ווײַטער איבער ייִדישע הײַזער, צו קלײַבן נדבֿות פֿאַר בכּבֿודיקע אָרעמע־לײַט, ראַטעווען פֿון הונגער ייִדישע נפֿשות...
