אין קאַפֿעהױז האָט געקאָכט װי אַ קעסל. בײַ אַ גרױסן טיש האָבן „פּראָמינענטע ייִדן“ פֿון דער איסט־סײַד דעבאַטירט וועגן דער לעצטער אַנטדעקונג פֿון פּראָפֿעסאָר האָזנשפּרונג אַז אױך פֿלאַנצן, גרינס (װעדזשעטײבלס) פֿילן זײער „איך“, פֿאַרשטייען, געדענקען און זעען פּונקט װי חיות און עופֿות אױב ניט װי מיר, מענטשן. יעדער פֿון די פּראָמינענטע ייִדן האָט װעגן דעם געמאַכט אַן אַנדער באַמערקונג אָדער געזאָגט אַ װיץ. אַ זשורנאַליסט, װעלכער איז געזעסן די גאַנצע צײַט און האָט קײן װאָרט ניט געזאָגט, האָט ענדלעך זיך אַרײַנגעמישט מיט אָט דער באַמערקונג:

  — זײ קענען אױך רעדן, די פֿלאַנצן און גרינס, און זײ האָבן אַן אײגענע שפּראַך. איך אַלײן האָב הײַנט גערעדט מיט אַ רעטעך!

אַלע אין קאַפֿעהױז האָבן זיך צעלאַכט און זײ האָבן פֿאַרשטאַנען אַז דער חבֿרה־מאַן קומט דאָ מסתּמא אַרױס באַלד מיט אַ משל אָדער װי ער רופֿט עס — אַ מעשׂהלע.

  — דערציילט אונדז, װאָס איר האָט גערעדט מיטן רעטעך — האָבן אױסגעשריִען אײניקע פּראָמינענטע מיט אַ מאָל. דער זשורנאַליסט האָט געגעבן אַ שמײכל.

— װאָס איך האָב גערעדט מיטן רעטעך איז מײַן עסק, ניט אײַערער, און איך װעל עס אפֿשר איבערגעבן אַן אַנדערש מאָל. הײַנט קען איך אײַך דערציילן מײַן געשפּרעך מיט אַנדערע גרינס. הײַנט װעט איר פֿון מיר הערן די לעבנס־געשיכטע פֿון אַ טאָמײטע, לױט װי די טאָמײטע אַלײן האָט עס דערציילט, װאָרט פֿאַר װאָרט און פּינטעלע פֿאַר פּינטעלע. איך האָב עס אױפֿגעשריבן, איך זאָל קײן װאָרט ניט פֿאַרלירן, און איך גיי עס אײַך פֿאָרלעזן.

אַרום די טישלעך פֿון קאַפֿע איז געװאָרן שטיל, בעת דער צײַטונגסמאַן האָט אַרױסגענומען אַ שטיק פּאַפּיר און אָנגעפֿאַנגען לעזן די אױטאָביאָגראַפֿיע פֿון דער טאָמײטע, אַזױ:

־־  ־־  ־־  ־־  ־־  ־־  ־־  ־־  ־־  ־־  ־־

„װי גוט עס איז צו לעבן אױף דער װעלט. איך בין אַ שיינע יונגע טאָמײטע און איך װױן אין אַ גערטל װאָס איז דער שטאָלץ פֿון מײַן גאַס. איך גלייב ניט אַז אין גאַנץ בראָנקס געפֿינט זיך נאָך אַזאַ שיינע טאָמײטע װי איך בין.

* * *

„איך בין שױן פֿינף טעג אַלט, און פֿול מיט אַמביציע. װאָס װעט זײַן פֿון מיר דער תּכלית װען איך װעל אױפֿװאַקסן? אָט האָב איך געהאַט אַ חבֿרטע װאָס האָט פֿיל געהאַלטן פֿון זיך, פּונקט װי איך, און פֿון איר האָט זיך אױסגעלאָזן אַ שרעקלעכער סוף: מען האָט זי פֿאַרשפּאַרט אין אַ טאָמײטע־קאַן! עס קען גאָר ניט זײַן קײן גרעסערע טראַגעדיע פֿאַר אַ טאָמײטע װי צו װערן אַרײַנגעשפּאַרט און צוזאַמענגעקװעטשט מיט אַלערלײ קראַנקע און העסלעכע טאָמײטעס אין אַ בלעכענער פּושקע װוּ די טאָמײטע פֿאַרלירט אין גאַנצן איר אײגענעם „איך“. אָ, נײן, איך װיל ניט אַזאַ סוף, איך װיל בלײַבן טאָמײטע ביז דער לעצטער מינוט, איך װיל פּאָפּולער זײַן אױפֿן טיש. איך װיל נאָך מער: איך װיל עפּעס טאָן גוטס פֿאַר דער װעלט. נאָר שאַ! איך הער װי מע קומט צו מיר.

* * *

„אוי!!! אַ האַנט פֿון אַ פֿרױ האָט מיך ערשט אױסגעריסן פֿון פּלאַץ װוּ איך האָב מײַן יוגנט פֿאַרבראַכט. נײן, עס איז ניט קײן מאכל צו װערן אַזױ אױסגעריסן; עס איז נאָך ערגער װי אַ צאָן אױסרײַסן. איך זאָג ניט, אַז מען האָט מיר אַ מאָל אױסגעריסן אַ צאָן, אָדער אַז איך האָב געזען װי מע רײַסט אױס אַ צאָן, דאָס װאָלט געװען אַ צו גרױסער ליגן פֿאַר אַ טאָמײטע, נאָר עס רעדט זיך אַזױ, דען מיר טאָמײטעס כאַפּן אָפֿט װערטלעך פֿון די מענטשן אַרום אונדז.

* * *

„איך בין שױן אין אַ גרױסן קאָרב מיט נאָך טאָמײטעס, און פֿיל פֿון זײ װײנען מיט בלוטיקע טרערן. איך האָב אָבער פֿײַנט צו װײנען און איך האָב טאַקע פּראָפֿיטירט, דען די װײנענדיקע טאָמײטעס האָט מען דערום אָפּגעקליבן פֿאַר דער קאַן, צו מאַכן פֿון זײ געקאַנטע טאָמײטעס. איך בין גערעטעט געװאָרן פֿון אַזאַ סוף, און פֿאַר גרױס שׂימחה פֿאַנג איך אָן זינגען אַ טאָמײטע־סאָלאָ, װאָס דער צושפּיל האָט זיך געענדיקט:

    „גליקלעכע טאָמײטע,

   האָסט געמאַכט פּליטה!“

* * *

„איך בין געלעגן אין פֿענצטער פֿון אַ שיינער קראָם אין האַרלעם, אַלע האָבן מיך באַװוּנדערט װי שיין איך בין, נו־נו, האָב איך געהאַט כּבֿוד! אָט אַזױ. דאָס איז דאָך װאָס איך האָב אימער געגאַרט.

  „אַ פֿרױ האָט מיך אָפּגעקױפֿט. אַזאַ גוטהאַרציקע פֿרױ האָב איך צום ערשטן מאָל געזען: זי האָט מיר באַלד אױסגעזען אַ מוטער אָן אַ גאַל, אַ דאַמע מיט אַן אײדעלער נשמה. װען זי האָט מיך געבראַכט אַהײם, האָט זי דערקלערט אירער אַ שכנה אַז זי אַלײן איז מיך געגאַנגען קױפֿן צוזאַמען מיט נאָך זאַכן, אַנשטאָט צו שיקן די דינסט, װײַל זי אַלײן װיל האָבן די שׂימחה אײַנצוקױפֿן אַלץ פֿאַרן מאָלצײַט פֿון איר ערשטער טאָכטערס תּנאָים. זי האָט אַזש געװײנט פֿאַר שׂימחה. און איך האָב שיִער מיטגעװײנט. טאַקע אַ גאָלדענע מאַמע.

* * *

 „איך ליג שױן אױף אַ רײַך געדעקטן טיש. איך בין גראַדע ניט צעשניטן װי די אַנדערע און אַלע האָבן מיך באַװוּנדערט. איך האָב געזען די כּלה, דעם חתן, די עלטערן, אַ האַלב טוץ שיינע שװעסטער און ברידער פֿון דער כּלה. איך האָב געהערט אַ האַלב טוץ שיינע רעדעס בײַם טיש, שיינע און װיציקע רעדעס פֿון מענטשן מיט שׂכל. איך האָב זיך דערפֿרייט װאָס איך האָב דערלעבט אַזאַ כּבֿוד. איך װײס אַז מײַנע מינוטן זײַנען געציילט, נאָר אַבי איך ענדיק מײַן קאַריערע װי אַ לײַט צװישן לײַט, ניט אין אַ טאָמײטע־קאַן אָדער אין אַ ביליקן רעסטאָראַנט.

* * *

„אױ־װיי! װאָס זע איך? אין דער צײַט װען דער עולם האָט זיך פֿאַרקוקט, האָט אַ מאַן גאַנץ גיך מיך אַראָפּגעכאַפּט פֿון טעלער און אַרײַנגעלײגט אין טאַשע פֿון זײַן ראָק. דאָס האָט מיך שטאַרק פֿאַרדראָסן, דען איך בין פּלוצלונג געבליבן אין דער פֿינצטער. צום גליק האָט מײַן תּפֿיסה לאַנג ניט געדױערט, דען דער מאַן װאָס האָט מיך גענומען אין טאַשע, האָט זיך אַנטשולדיקט אַז ער קען לענגער ניט בלײַבן. ער זאָגט אַז ער מוז גיין הערן עפּעס אַ פֿאָרלעזונג פֿון אַ באַװוּסטן ייִדישן רעדנער.

* * *

 „איך ליג נאָך בײַ דעם מאַן אין טאַשע און איך פֿיל אַז איך בין דאָ אין אַ זאַל פֿול מיט מענטשן. איך הער װי אײנער האַלט אַ רעדע און שרײַט װערטער װאָס קלעפּן זיך ניט. איך דענק אַז דער רעדנער אַלײן פֿאַרשטייט אױך ניט װאָס ער פּלױדערט. הערט װאָס ער האָט געזאָגט:

 „דאַרװין האָט אין זײַנע סינטעטישע טעאָריען איבער עװאָלוציאָן דורכגעפֿירט מיט פּסיכישע דעדוקציאָנען אַלעס װאָס קען דעמאָנסטרירן די סאָלידאַריטעט פֿון עפֿעקטן און לכל־הפּחות די אָרגאַנישע סובסטאַנצן פֿון באָטאַנישן אוניװערזום װאָס װערן אַמאַלגאַמירט מיט…“

* * *

„מער האָב איך ניט געהערט. װײַל דער מאַן בײַ װעמען אין טאַשע איך בין געלעגן, האָט אַרײַנגעשטעקט זײַן האַנט דירעקט צו מיר, האָט מיך שטיל אַרױסגענומען — און טררראַך!!! ער האָט מיך געװאָרפֿן אַהין צום רעדנער אין נאָז! װען איך בין געפֿלױגן אין דער לופֿט צום רעדנער, האָב איך געװוּסט אַז דאָס איז מײַן ענדע. אָבער איך האָב אמת פֿאַרגעניגן געהאַט װאָס פֿון מײַן ענדע װעט אַרױסקומען אַ טובֿה פֿאַר די הונדערטער מענטשן אין זאַל, װעלכע האָבן געמוזט הערן די פּלױדערײַ פֿון אַזאַ דרשן.

 „פֿון רעדנערס נאָז בין איך אַראָפּגעפֿאַלן אױף דער ערד, און מײַן רױטער מאַנטל איז שױן געװען צעשפּאָלטן. װען איך האָב זיך באַקענט מיטן רעדנערס נאָז האָבן אַלע זיך צעלאַכט, און דער רעדנער האָט זיך אַרױסגערוקט גאָר אָן כּבֿוד. איך האָב שיין געלעבט און בין נאָך שענער געשטאָרבן, װען איך האָב אַראָפּגעטריבן אַ לעמעך פֿון דער פּלאַטפֿאָרמע.“

־־־־־־־־־־־־־־

 װען דער דערציילער האָט געענדיקט די ביאָגראַפֿיע פֿון דער טאָמײטע, האָבן אַלע פּראָמינענטע אים אַפּלאָדירט, און ער האָט געמאַכט די פֿאָלגנדע באַמערקונג:

— איך האָף אַז די מעשׂים־טובֿים פֿון יענער טאָמײטע װאָס איז געשטאָרבן לטובֿת־הכּלל, װעלן האָבן אַ װידערקול אױך בײַ אַנדערע טאָמײטעס, װעלכע װעלן אױך שטאַרבן פֿאַרן כּלל יעדעס מאָל װען עס װעט דערשײַנען אַ רעדנער אַבי װוּ צו לאַנגװײַליקן דעם עולם...
