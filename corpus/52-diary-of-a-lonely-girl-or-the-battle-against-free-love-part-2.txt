ווײַטער פֿרילינג. 
„ווידער איז ער דאָ, דער יום־טובֿ פֿון ליבע, די דערוואַכונג פֿון דער נאַטור, מיט אירע ווייך גלעטנדע סאַמעטענע ווינטעלעך, נײַ־דערוואַכטע פֿאַרלאַנגען און האָפֿענונגען אויף גליק.“ — אַזוי זאָגן פֿילע וועלכע שרײַבן, באַשרײַבן און באַזינגען דעם פֿרילינג.
איך… זאָג עס ניט. איך פֿיל אַנדערש. ווען איך דערזע דעם פֿרילינג, טראַכט זיך מיר: באַלד ווײַטער ווינטער…
קוקנדיק אויף דער נאָך אײַנגעשלאָסענער קנאָספּע, זע איך שוין די פֿאַרוועלקטע בלום. ווען די ביימער טוען זיך אָן אין זייערע נײַ־גרינע קליידער, זע איך שוין, ווי די פֿאַרגעלטע, צעדאַרטע בלעטלעך פֿאַלן צום באָדן אין שטילן שרײַען פֿון בייזן ווינט…
איך זע דעם טויט פֿון זאַכן, ווען זיי ווערן ערשט געבאָרן… 
————
גאַנצע אָוונטן זיץ איך אָפּ אַליין מיט זיך און ווייס, קיינער וועט צו מיר ניט קומען. מיר ווילט זיך אויך צו קיינעם ניט גיין. איך קוק שטונדן לאַנג אַרויס פֿון מײַן פֿענצטער, וואָס קוקט טרויעריק אַרויס צו אַ סך אַנדערע פֿענצטער, ווי מײַנע, וואָס שנײַדן זיך אין גאַנצע שורות אין די גרויסע טענעמענט־הײַזער, ווי זיי קוקן אַרויס מיט בענקעניש און אומעט איבער דער פּוסטקייט וואָס פֿילט אויס דאָס אָרעם לעבן הינטער זיי…
אין איינעם פֿון די פֿענצטער זע איך זי, די יעניקע, וועלכע האָט נאָך אַליין ניט אָנגעפֿאַנגען צו לעבן נאָר דורך לאַנגע יאָרן שווערער אַרבעט געהאָלפֿן „אים“ צו „ענדיקן“… „ער“ קוקט איצט אויף איר פֿון אויבן אַראָפּ. פֿון אירע מידע אויגן קוקט שרעק אַרויס איבער דעם געדאַנק, אַז באַלד וועט ער אויף איר ניט וועלן קוקן…
איך זע זי שוין אַן איבערגעפֿאָרענע אונטער די רעדער פֿונעם רײַטוואָגן אויף וועלכן „ער“ טראָגט זיך אין געיעג נאָך דערפֿאָלג…
ווי אומגליקלעך זי קוקט אויס צו זײַן! ווי דערשלאָגן, ווי אַנטמוטיקט ווען זי וואַרט פֿאַר אים און ער קומט ניט! און ווען ער קומט, זעט אויס, ווי זי וואָלט זיך פֿאַר אים וועלן פֿאַרוואַנדלען אין אַן אַנדערער… אַ ייִנגערער, אַ שענערער, אַ מער צופֿרידנשטעלנדער. ער זעט עס… און דאָס פֿאַרגרעסערט דעם אומגליק; ליבע איז אַ שפּיל אין וועלכער מען טאָר ניט ווײַזן די קאָרטן…
די יוגנט פֿון דער פֿרוי איז דער פֿרילינג פֿון איר לעבן. דאָס איז די יוגנט פֿון דער רײַכער פֿרוי. די אָרעמע, עלנטע ווייס ניט פֿון פֿרילינג, פֿאַר איר איז אייביק האַרבסט און ווינטער… 
—————
אַ מאַן וויל שטענדיק אויסזען צו זײַן דער שטאַרקערער פֿון דער פֿרוי. און ווערט ער שטאַרק אויפֿן רעכענונג פֿון איר… שוואַכקייט, ווערט ער איר דערפֿאַר אַ שׂונא…
ניטשע זאָגט: „ווען דו האָסט איין מאָל איינעם געגעבן די געלעגנהייט צו ווײַזן זײַן גרויסקייט, און ער האָט זיך דערמיט צו דער צײַט ניט באַנוצט, וועט ער דאָס דיר קיין מאָל ניט מוחל זײַן…“
—————
איך קוק אויף מײַן האַנט און קוש דעם קוש, וואָס ער האָט אויף איר, צום לעצטן מאָל, פֿאַר אַוועקגיין, איבערגעלאָזן. איך האָב אים… ליב. ער ווייסט ניט, ווי שטאַרק איך ליב אים, און איך וועל דאָס אים… איך קען דאָס אים ניט זאָגן. זײַן ניט ליבן מיך, ניט וויסנדיק, ווי הייס איך ליב אים וועט פֿאַרוווּנדן מײַן האַרץ. זײַן ניט ליבן, וויסנדיק ווי איך ליב — באַליידיקן מײַן שטאָלץ. מײַן באַליידיקטן שטאָלץ וועלן אַלע קענען זען, מײַן צעווייטאָגטע האַרץ — ניט. איך קען מײַנע לײַדן באַהאַלטן… גוט, גוט באַהאַלטן… 
און זיי זײַנען מיר טײַער מײַנע לײַדן. איך פֿאַרשטאַרק זיי נאָך מיט פֿאַרשידענע פֿאָרשטעלונגען וועגן זײַן ליבע צו אַנדערע און פֿיל אַ פּײַנלעכן פֿאַרגעניגן אין מאַטערן זיך, אין לײַדן פֿאַר אים… 
—————
ער האָט מיך אַזוי געבעטן צו אים קומען! בײַ אים, זאָגט ער, איז שטיל און גוט. ניטאָ קיין זײַטיקע, פֿרעמדע מענטשן, וועלכע זאָלן שטערן צו ליבע. אים אַרט ניט די עפֿנטלעכע מיינונג, און דאָך זוכט ער זיך פֿון איר צו באַהאַלטן… אויב די ליבע זײַנע איז באַרעכטיקט פֿון זײַן האַרץ, זײַן נשמה, זײַן געוויסן, פֿאַר וואָס זאָל ער זיך וועלן אַזוי מיט איר באַהאַלטן, ווי מיט אַ פֿאַרברעכן? 
אויב ער וויל זײַן דער זיגער, וויל איך ניט זײַן די באַזיגטע, זאָל מײַן זיג באַשטיין אין דעם, וואָס איך וועל זיך ניט לאָזן באַזיגן. איך מוז זײַן די הערשערין פֿון מײַן ווילן, אויב איך וועל אים ניט מאַכן פֿאַר אַ שקלאַף צו זײַן געוויסן, צו וואָס ברענגען אים דערצו ער זאָל דערנאָך דאַרפֿן פֿאַר מיר לײַדן?!
נײן. איך וועל צו אים ניט גיין, מעג ער מער צו מיר קיין מאָל ניט קומען! 
—————
איך האָב בלויז געוואָלט זען די הויז, אין וועלכער ער וווינט. די פֿענצטער פֿון זײַן צימער. 
זי איז געווען האַלב באַלויכטן. — קיינער האָט זיך דורכן געדיכטן פֿאָרהאַנג ניט געזען. — איך בין געשטאַנען אין אַ פֿינצטער ווינקל אויף דער זײַט גאַס קעגן איבער, און מײַן האַרץ האָט שטאַרק געקלאַפּט: זײַן פֿענצטער. ס׳איז ליכטיק… ווען איך גיי איצט אַרײַן צו אים, בין איך ניט מער אַליין. נאָר אַרײַנגיין און גלײַך אַוועק. אַוועקטראָגן מיט זיך די באַרירונג פֿון זײַן האַנט, אַ קוש, אַ בליק, אַ וואָרט…
אָבער ניין. איך האָב זיך אויף דעם ניט געקענט באַשליסן. וואָס וועט ער, אַפֿילו ער אַליין דענקען וועגן מיר?! ניין, איך טאָר צו אים ניט גיין, ער קען דאָך צו מיר קומען. און דאָס, אין וואָס מײַן ווײַסער צימער מיט די דינע ווענט און נאָענטע צו אים מענטשן שטערן אים, דאַרף סײַ ווי ניט געשען…
דאָס איז זײַן פֿענצטער. ער זיצט געוויס אין אַ ווינקל פֿון זײַן אָפּגעזונדערטן צימער און לעזט. אָדער ליגט אויף זײַן בעטל און טראַכט, טראַכט קען זײַן וועגן מיר. וואָס וואָלט ער טאָן, ווען ער ווייס, דאָס איך שטיי דאָ אַזוי נאָענט… ער וואָלט לויפֿן צו מיר און רופֿן, בעטן צו זיך…
די פֿאָרהאַנג אויף זײַן פֿענצטער האָט זיך צענומען. אַ פֿרויען־פֿיגור האָט זיך הינטער איר באַוויזן. זי האָט אַרויסגערוקט איר קאָפּ אין דרויסן, געקוקט צום הימל… נאָך איר איז ער צוגעקומען. ער, ער!… זי האָט אויסגעדרייט צו אים איר געזיכט, אירע ליפּן פֿאַר אַ קוש… זײַן קאָפּ האָט זיך איבער איר אָנגעבויגן. זיי זײַנען ביידע מיט אַ מאָל נידעריק געוואָרן, אַ ווענטל פֿון אַ שטול האָט זיי פֿאַרשטעלט. און איבער דער ווענטל האָבן זיך צוויי ווײַט אַנטבלויזטע שניי ווײַסע אָרעמס געפֿלאָכטן… 
דערנאָך זײַנען די אָרעמס פֿאַרשוווּנדן. אין צימער איז געוואָרן פֿינצטער… און אפֿשר איז דאָס מיר פֿינצטער געוואָרן פֿאַר די אויגן פֿון דער שוואַרצער כמאַרע, וואָס האָט אַרומגעכאַפּט מײַן נשמה, צונויפֿגעדריקט מײַן האַרץ און געמאַכט פֿילן, ווי אַרויסגעשטויסן פֿון דער וועלט…
ווי בין איך צו זיך געלאָפֿן! ווי געיאָגט פֿון בייזע גײַסטער. אָבער איצט… איצט בין איך רויִק… איך האָב מיר געהייסן זײַן רויִק און בין איצט רויִק, רויִק ווי אַ טויטע…
אַ ווייכער ווינטל קילט מײַן הייסן שטערן, עמעצער זינגט פֿון פֿרילינג… פֿון גליק, פֿון ליבע… 
דער טיק־טאַק פֿון דעם זייגער, דער פּולס פֿון דער צײַט קלאַפּט, קלאַפּט ווי מײַן האַרץ; רעגלמעסיק, איינטאָניק. פּלוצלינג שפּרינגט עס אונטער… פֿאַרשטאַרבט… און קלאַפּט ווײַטער. — 
איך האָב פּראָבירט צו שיקן מײַנע געדאַנקען ווײַט, איבער דער גאַנצער וועלט, און זיי זײַנען באַלד צוריקגעקומען צו קאָנצענטרירן זיך אין מיר, אַרום מיר אַליין. ווי אַ פּוסטע זאַך, ווי אַ ליידיק שיפֿל שווימט אַרויס מײַן קליינע וועלטל איבערן גרויסן ים פֿון לעבן. 
און וויפֿל איך וויל מיך פֿאַרנעמען מיט די צרות פֿון דער גאַנצער וועלט, מיט די לײַדן פֿון דער מענטשהייט, העלפֿט ניט. אומזיסט. מײַן „איך“ וויל ניט, קען ניט זײַן גלײַכגילטיק צו זיך, און מײַן פּעסימיזם, אַנשטאָט ברענגען מיך צום דענקען וועגן זעלבסטמאָרד, דערגייט אַזוי ווײַט אַז — מיך אַרט ניט וואָס איך לעב… 
—————
עס איז מיר אומעטיק, אַזוי פּײַנלעך, שרעקלעך, אומעטיק. הײַנטיקן אָוונט מער ווי אין וועלכן ניט איז אַנדער אָוונט פֿון דער וואָך. און איך ווייס שוין גוט פֿאַר וואָס דאָס איז, — הײַנט איז שבת־נאַכט… 
דער שבת־נאַכטיקער אומעט האָט זיך אין מיר געהאָדעוועט צײַט פֿון די קינדער־יאָרן אָן און איז אויסגעוואַקסן אין אַ כראָנישן טרויער, אין אַ מין רעליגיעזער מעלאַנכאָליע. 
איך קער מיך אין געדאַנקען אום צוריק צו מײַנע קינדער־יאָרן, מאַך צו די אויגן און זע זיך אין אַ פֿרײַטאָג־צו־נאַכט צווישן מײַנע אייגענע אין יענער, אַלטער וועלט. ווי שיין מען פֿלעגט בײַ אונדז באַגעגענען דעם שבת! גוטמוטיק פֿלעגט מיטן שבת ווערן דער שטרענגער טאַטע. ווייך און האַרציק — די שטילע מאַמע. אַלע הויזיקע האָבן אויסגעקוקט ווי באַנײַטע און מער פֿון אַלעמען — די באָבע. זי פֿלעגט זיך אויספּוצן אין אירע בעסטע קליידער און מיט אַ קינדערש שמייכל, מיט פֿרומע ליפּן צוטיילן יעדערן אַ גוט וואָרט. און דער זיידע, דער תּמיד באַזאָרגטער, איבערן לאַנגן גלות אַרײַנגעטראַכטער זיידע, מיט וואָס פֿאַר אַ האַרציק־נשמהדיקן ניגון, ער פֿלעגט זינגען דעם שלום־עליכם צו די מלאַכי־השלום! 
קיין מאָל האָט מען שבת בײַ אונדז געטאָן וועלכע ניט איז וואָכעדיקע אַרבעט. די עלטערע האָבן פֿאַרבראַכט דעם טאָג אין רו, און די יונגע אין פֿאַרברענגען; עס פֿלעגן זיך צוזאַמענקומען יונגע־לײַט צו די ברידער… מיידלעך צו די שוועסטער… פֿלעגן צוזאַמען לעזן, זינגען, שפּילן אין „פֿאַנדן“ און גיין שפּאַצירן. 
שבת — דאָס איז געווען דער שענסטער, בעסטער, גרעסטער, ליבסטער טאָג פֿון וואָך!
דערפֿאַר ווען דער שבתדיקער טאָג פֿלעגט זיך נעמען נייגן צום אָוונט, פֿלעגט אַ מאָדנע משׂא, אַ שווערער געפֿיל, אָנהייבן דריקן דאָס האַרץ און פּרעסן. און ווען קומען פֿלעגט די צײַט פֿון מאַכן הבֿדלה, אָפּשיידן די הייליקייט פֿון וואָך, די ליכט פֿון פֿינצטערניש, פֿלעגט וויינען, וויינען די נשמה: איר האָט זיך אַזוי ניט געוואָלט צעשיידן מיט דער אַנדערער נשמה, די נשמה־יתירה, וואָס פֿלעגט קומען נאָר אויף שבת!…
אויף דעם אָרט וווּ עס האָבן פֿרײַטאָג־צו־נאַכט אַ סך ליכט אין לײַכטער געברענט, האָט זיך שבת־נאַכט טרויעריק געשמאָלצן די לאַנגע הבֿדלה וואָס פֿלעגט באַלד, נאָכן הבֿדלה מאַכן, אויסגעלאָשן ווערן אינעם צעגאָסענעם אויפֿן אָפּגעדעקטן טיש רויטן ווײַן.
דער מאַמעס ליכטיק פּנים פֿלעגט זיך באַציִען מיט אַ שטילן טרויער. זי האָט געהאָלפֿן דעם טאַטן זיך קלײַבן אין וועג אַרײַן, צו פֿאָרן אין וואַלד, וווּ ער איז געווען איין ייִד צווישן אַ סך פּויערים. זי איז אים אַלץ נאָכגעגאַנגען און פֿאַרזאָגט ער זאָל זען ווי ער פֿאָרט. דערנאָך נאָכגעקוקט די פֿור ביז זי האָט זיך שוין מער ניט געזען. 
אַן אומעטיקייט, אַ וואָכעדיקייט האָט אויסגעפֿילט יעדער ווינקעלע אין פֿאַרטונקלטן הויז. עס האָט זיך געלאָזט הערן דער באָבעס „גאָט פֿון אַבֿרהם“. זי האָט בכּיוון אָפּגעצויגן און צעצויגן דעם זאָגן איר המבֿדיל כּדי נאָך אַ ווײַלע פֿאַרהאַלטן די זינדיקע אין גן־עדן, זיי זאָלן אַזוי גיך ניט דאַרפֿן גיין צוריק אין גיהנום… 
די גוטע באָבע, זי איז אַלע מאָל און צו אַלעמען געווען אַזוי גוט, אַפֿילו צו די רשעים אויף יענער וועלט! 
זי האָט שטאַרק געהאַלטן פֿון יענער וועלט, די אמתע וועלט. די וועלט, פֿלעגט זי זאָגן, איז נאָר געמאַכט געוואָרן כּדי אויסצופּרוּוון דעם מענטשן, זען וויפֿל מעשׂים־טובֿים ער קען אויפֿטאָן. און אַז וויי איז צום יעניקן ווער עס קומט אַהין אין ליידיקן, קומט מיט גאָרנישט! אַ מענטש וואָס האָט גאָרנישט אויפֿגעטאָן פֿאַרן לעבן, איז ניט ווערט דעם טויט… ניט ווערט די ערד זאָל אים נעמען. אַזעלכע דאַרף די ערד אויסשפּײַען. 
כּמעט אַלע מאָל שבת־נאַכט פֿלעגט זי זיך צערעדן וועגן טויט. דער זיידע פֿלעגט איר באַמערקן: „שוין, אויף אַ פֿולער וואָך“… ער האָט זיך ניט פֿאָרגעשטעלט קיין גליקן אויף יענער וועלט. מ׳מוז גיין אַהין, פֿלעגט ער זאָגן, ווײַל מען מוז. מען קען זיך פֿון טויט ניט אַרויסדרייען. ס׳איז דאָך אָבער בעסער צו זײַן אַ לעבעדיקער הונט ווי אַ טויטער לייב. אויב זי, די באָבע, האַלט זיך בײַם לעבן אין אײן גרייטן צום טויט איז דאָך ניט שײך, אַז איר געפֿעלט עס אַזוי, איז ער מסכּים… ער וואָלט אָבער מוחל זײַן דעם פֿאַרגעניגן, אַז לעבן — דאַרף מען זען וואָס מ׳קען טאָן פֿאַרן לעבן, ניט פֿאַרן טויט. נאָר וויל יע, וויל ניט גיין אַהין, קיין אַנדער ברירה איז דאָך ניטאָ. בעת מען ווערט געבאָרן איז מען דאָך באַשטימט אויף צו שטאַרבן. פֿון וואָס מ׳ווערט גענומען צו דאָס מוז מען גיין. אָט, מ׳טאַנצט ווי עס איז אָפּ די נאַרישע חתונה, מ׳לעבט אָפּ דאָס לעבן. אַלטע מוזן לאָזן דעם פּלאַץ פֿאַר נײַע, אַזוי גייט עס… 
אַזוי פֿלעגן זיי דאָס רובֿ רעדן שבת־נאַכט, אָבער קיין מאָל ניט פֿרײַטאָג־צו־נאַכט, אָדער שבת. זיי האָבן זיך געהיט ניט צו פֿאַרשטערן דעם הייליקן יום־טובֿ מיט טרויעריקע רייד. שבת האָבן זיי געדאַנקט גאָט פֿאַרן נחת וואָס זיי האָבן פֿון די קינדער, פֿון די קינדסקינדער, די אייניקלעך און האָבן געגאַרט צו דערלעבן זען די אוראייניקלעך און געהאָפֿט צו דערלעבן אוראוראייניקלעך. דער שבת האָט אַרײַנגעבראַכט רו און פֿרידן, מער פֿאַרלאַנגען און בעסערע האָפֿענונגען אין זייערע אַלט־יונגע נשמות. 
ניטאָ מער דער זיידע, ניטאָ מער די באָבע. אַלט און שוואַך זײַנען ערגעץ טאַטע־מאַמע, צעזייט און צעשפּרייט די שוועסטער און ברידער; ניטאָ מער די פֿרײַטאָגדיקע פֿרייד, איבערגעבליבן איז נאָר דער שבת־נאַכטיקער אומעט… 
מיט פֿאָרוווּרף קוקן אויף מיר די שטומע ווענט פֿון מײַן בלאַסן צימער פֿאַר ניט אַרײַנלאָזן צווישן זיי אַ שטראַל פֿון גליק. 
פֿינצטער קוקן אויף מיר פֿײַכטע אויגן פֿון קאַלטן שפּיגל פֿאַר ניט לאָזן זיי זען די ליכטיקע וועלט. 
בין איך שולדיק וואָס איך קען זיך ניט גליקלעך מאַכן? האָב איך מיך פֿײַנט וואָס איך לאָז זיך ניט ליבן? 
פֿאַר וואָס לאָז איך די געדאַנקען גיין קעגן די געפֿילן וואָס זײַנען ווי שוועסטער צו מײַנע פֿאַרלאַנגען? פֿאַר וואָס, פֿאַר וואָס? 
עס קען זײַן איך האָב זיך פֿײַנט, בין זיך אַליין אַ שׂונא… 
זיך פֿײַנט און קען דאָך פֿון זיך ניט אַוועקגיין, וועל שוין מוזן זײַן אַזוי מיט זיך ביז דער טויט וועט קומען…
—————
איך הייס מיר אַוועק פֿון זיך אין געדאַנקען, זיך פֿאַרלירן צווישן מיליאָנען אַנדערע אין דער גרויסער וועלט, ניט זײַן: ניטאָ, איך בין ניטאָ, אָבער, וועמעס הענט שטרעקן זיך אויס נאָך… אים? וועמעס ליפּן רופֿן אויס זײַן נאָמען?…
————-
אַ שרעק נעמט מיך אַרום. איך האָב מורא פֿאַר משוגע ווערן. איך וויל צונויפֿנעמען מײַנע מידע געדאַנקען אין איין געדאַנק איבער — — — ניט דענקען… איך וועל אונטערדריקן מײַנע געפֿילן, איך וויל זײַן גלײַכגילטיק צו זיך, צו אַלץ וואָס אַרום מיר, אים צוריקרופֿן און זאָגן: דו האָסט מיך ליב, איך האָב זיך פֿײַנט. מיך אַרט ניט וואָס דער סוף וועט זײַן; מעג איך ווי טויזנטער אַנדערע פֿאַרלאָרן גיין, מעג איך זיך געפֿינען באַליידיקט, פֿאַרלאָרן, פֿאַרשטויסן אויף שפּעטער. איך וויל מער ניט זײַן וואָס איך בין; זײַן איינזאַם און עלנט. ליגן אַזוי אײַנגעוויקלט אין טיפֿן טרויער נאָך מײַן טויטן לעבן…
רופֿן אים צוריק נאָך דעם ווי ער איז דאָ געווען און איז אַוועק, קען זײַן, מיט דעם באַשלוס מער קיין מאָל ניט צו קומען! פֿאַר וואָס האָב איך פֿריִער, מיט אַ ווײַלע צוריק, ווען ער איז דאָ נעבן מיר געזעסן, אים ווי ניט געזען… ער האָט געקוקט אויף מײַנע האַלב צוגעמאַכטע אויגן, געזאָגט איך בין זייער בלאַס, קוק אויס צו זײַן מיד, קראַנק, געפֿרעגט וואָס מיר איז און איך האָב געענטפֿערט — גאָרנישט. 
אויב אַזאַ שווײַגן ווי דער, וואָס איך האָב געשוויגן, קען גאָרנישט זאָגן, איז אומזיסט דאָס לײַדן… ווער עס פֿאַרשטייט ניט די שפּראַך פֿון שווײַגן, פֿון די אויגן, פֿון דער האַנט, פֿון דער שטימע — דער ליבט ניט. 
ער ליבט מיך ניט. אָבער, אַז ער ליבט ניט, איז צו וואָס קומט ער? איז דאָס נײַגעריקייט וואָס ברענגט אים צו מיר צו זען אויב איך ליב אים? איז דאָס אַ פֿאַרלאַנג צו פֿאַרגלײַכן מיך מיט אַנדערע? 
איך האָב געקוקט אויף זײַן האַלדז און געזען די צוויי אָרעמס וואָס האָבן זיך אַרום אים געפֿלאָכטן ווען איך, ווי אַן אַרויסגעשטויסענע פֿון דער וועלט, בין אין טונקעלן ווינקל פֿאַרן פֿענצטער פֿון זײַן צימער געשטאַנען. אַ נאָגנדער ווייטיק האָט זיך ווי אַ שאַרף פֿון אַ שפּיז אין מײַן האַרצן אַרײַנגעשטאָכן בײַ דער דערינערונג. איך האָב מײַנע פֿינגער פֿון זײַן האַנט באַפֿרײַט, דעם ווייטיק פֿאַרדריקט ער זאָל זיך דורך אַ קרעכץ ניט אַרויסגעבן. 
און וואָס איז ער שולדיק אַז ער ליבט מיך אַזוי — — ווי אַנדערע! ער וויל לעבן ווי ער וויל. ער וויל צעבײַטן דעם גרויסן געפֿיל פֿון איין גרויסער ליבע אויף אַ סך. ווען איך פֿרעג אים פֿאַר וואָס האָט ער אין זײַן צימער געליבט אַן אַנדערע, וואָלט ער מיר קענען ענטפֿערן — דערפֿאַר וואָס איך בין ניט געקומען. איך האָב יענע מײַן פּלאַץ אָפּגעטראָטן, זיך אַליין פֿון אים צוריקגעצויגן… 
וויפֿל איך וואָלט אים געקענט אויף אַזאַ ענטפֿער ענטפֿערן! אָבער, איך האָב געשוויגן, געשוויגן ווי אַלע מאָל ווען איך האָב אַ סך, אַ סך צו זאָגן. געשוויגן און זיך ווײַטער דערווײַטערט ווען ער האָט זיך געוואָלט צו מיר דערנענטערן, און ער איז אַוועק, אַוועק מיט זײַן באַליידיקטן שטאָלץ. 
בײַ מענער איז דאָ גאָר אַן אַנדער סאָרט שטאָלץ ווי בײַ פֿרויען, פֿרויען זײַנען שטאָלץ אויף זייער טוגנד, מענער — אויף זייער זינד… 
ווען פֿרויען ווילן ליבן, ווילן מענער לעבן. אָבער ליבע און לעבן זײַנען גאָר צוויי באַזונדערע זאַכן כאָטש זיי גייען אָפֿט בײַנאַנד. ליבע איז די דעקאָראַציע פֿון לעבן, ווען לעבן, אין פּראָסטן זינען פֿון וואָרט, איז דער טויט פֿון דער ליבע… 
—————
איך זוך צו באַפֿרײַען מײַנע געפֿילן פֿון אונטער דעם קאָנטראָלירנדן געדאַנק. דער קלאָרער פֿאַרשטאַנד הייסט מיר אויפֿגעבן דעם משוגענעם געפֿיל פֿאַר פֿאַנאַטישער ליבע אויב איך וויל ניט גיין קעגן זיך, אויב איך וויל ניט אויסער מײַן ליבע צו זיך אויך זעלבסטאַכטונג פֿאַרלירן. 
עס איז, דאַכט מיר, ניטאָ קיין שווערער קאַמף פֿאַר אַ פֿרוי ווי צווישן ליבע און זעלבסטאַכטונג. 
וועל איך דעם קאַמף געווינען? 
זיך זעלבסט צו באַקעמפֿן איז דער גרעסטער קאַמף, זיך אַליין באַזיגן, דער שענסטער זיג. 