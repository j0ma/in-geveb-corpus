

(עס הערן זיך טריט)
פֿריידע (קוקט אַרויס דורכן פֿענצטער רעכטס): אָט קומט שוין פּיניע אַהיים. כ'האָב גאָר ניט באַמערקט װי די צײַט איז אַװעק. (פּויזע. פֿון דרויסן קומט אַרײַן פּיניע, אַ 40-יאָריקער, הויכער, געזונטער מאַן, אין אַרבעטער־קליידער, די הענט פֿאַרשמירט און דאָס געזיכט שטאַרק פֿאַרשװיצט).
פּיניע (ציט אַראָפּ דעם ראָק גלײַך װי ער קומט אַרײַן. גוטמוטיק): אַ גוטן אָװנט אײַך אַלע! אַ גוטן אָװנט! 
אַלע: גוטן־אָװנט, גוט־יאָר!
רחלע: גוטן־אָװנט דיר, פּאַפּינקע. (זי העלפֿט אים אַראָפּציִען דאָס רעקל, הענגט עס אויף הינטער דער טיר פֿון שלאָפֿצימער). 
פּיניע (פֿאַרקאַטשעט די אַרבל): װאָס טוסטו עפּעס, בערקע? דו ביסט שוין בײַ אונדז אַ שטאַרקער גאַסט! מיר דאַכט, ס'איז שוין אַ קאַסע מיט יאָרן זינט דו ביסט דאָ געװען. װאָס הערט זיך בײַ דיר? 
בערקע: װאָס זאָל זיך הערן, פּיניע? אָט האָב איך אײַך געבראַכט פֿרישע קװאַסניצעס צו פֿאַרזוכן. ערשט הײַנט געעפֿנט אַ פֿעסל.
פּיניע: זייער שיין פֿון דיר, בערקע! אַ שיינעם דאַנק דיר! (צו רחלען) װעסט מיר אויפֿגיסן, רחל?
רחלע: פֿאַר װאָס ניט? (פּויזע. פּיניע װאַשט זיך די הענט, װערנד רחלע גיסט אים אויף דאָס װאַסער. פֿריידע ברענגט אַרײַן עסן פֿון קיך, צעטיילט אין די טעלער. רוימט עפּעס אײַן חוהן אויפֿן אויער. די לעצטע באַװישט זיך דאָס געזיכט, פֿלײַסט זיך אויסצוזען מונטערער. בערקע נעמט װידער אַן עפּל, זעצט זיך אויף אַן אַנדער בענקל, ניט בײַם טיש. פּיניע װערט פֿאַרטיק מיטן װאַשן, און רחלע גייט אָפּ מיט דער קרוג און שיסל װאַסער. קומט באַלד צוריק און זעצט זיך בײַם טיש). 
פּיניע (װישט זיך די הענט): הערט איר, אין דרויסן איז די לופֿט אַצינד אַזוי גוט און פֿריש — אַ פֿאַרגעניגן! אויפֿן גאַנג פֿון דער פֿאַבריקע אַהער בלאָזט אַ קיל װינטעלע, װאָס דערקװיקט דאָס פֿאַרשמאַכטע האַרץ און רייצט אַ שטאַרקן, געזונטן אַפּעטיט! (זעצט זיך צום טיש). 
בערקע: ניפּריטשקעם, ניט פֿאַר קיין קבצן געדאַכט!
פֿריידע: פֿאַר װאָס? ער מעג האָבן אַפּעטיט, ס'דאָ אַ גוטע װעטשערע!
חוה: ניט צו פֿאַרזינדיקן, הלװאַי אויף תּמיד ניט ערגער. 
פּיניע: דאָס װאָס איז דאָ װעט מוזן זײַן גענוג! זאָג נאָר, בערל, װעסט אפֿשר אויך מיטעסן? 
פֿריידע: פֿאַר װאָס ניט? קום, קום, בערקע! (שטעלט נאָך געשיר אויפֿן טיש).
בערקע: ניין, ניין! עסט געזונטערהייט! איכ'ל ניט עסן. 
פֿריידע (טיילט אָפּ): קום, קום, בערל! װעסט אונדז גאָרניט קאַליע מאַכן. 
חוה: אַ דאַנק זײַן ליבן נאָמען, ס'דאָ גענוג צו עסן! 
בערקע: מילא, אַז איר בעט מיך יאָ אַזוי שטאַרק װעל איך אײַך ניט אָפּזאָגן... (זעצט זיך צום טיש). איך זאָג װי דער גוי, ניפּריטשקעם...
פּיניע (כאַפּט אונטער): כּל־זמן שהנשמה בקרבי, רוק ברודער! (אַלע לאַכן. בערקע עסט מיט אַ שטאַרקן אַפּעטיט). זאָג מיר נאָר, בערקע, דו געדענקסט װי אַזוי אַזאַ װעטשערע האָט געהייסן אין אונדזערע יאָרן, װען מיר זענען נאָך געװען יונגע קינדער?
 פֿריידע (פֿאַרװוּנדערט): װאָס הייסט װי אַזוי אַזאַ װעטשערע הייסט? אַ װעטשערע איז אַ װעטשערע.
 בערקע (קײַענדיק מיט אַ פֿול מויל, צו פֿריידען): אַ, אַ װעטשערע איז אַ װעטשערע, װער װייסט דאָס דען ניט? אָבער די װעטשערע האָט דאָך אַ נאָמען?
פּיניע: יאָ, יאָ, עס האָט דאָך אַ נאָמען, די װעטשערע?
פֿריידע: איר זעט דאָך, אַז דאָס איז אַ ראָסל?
פּיניע: דו הערסט, בערקע, דאָס איז אַ ראָסל! (צו פֿריידען) אַ דאַנק דיר פֿאַר די נײַעס.
בערקע (ענדיקט שװער דאָס קײַען): אַ ראָסל װי אַ ראָסל, אָבער װאָס פֿאַר אַ ראָסל, אַ?
פּיניע (צו פֿריידען): דו װייסט ניט, אַיאָ ניין? אויב אַזוי װעל איך דיר זאָגן: אָט אַזאַ מין ראָסל הייסט „לונגאָװקע“, „מילצאָװקע“ און „קישקאָװקע“. 
בערקע: װײַל ער איז פֿון לויטער לונג, מילץ מיט קישקעלעך! (אַלע לאַכן)
פֿריידע (קאָנפֿיוזד): אַ געװאַלדיקע חכמה! װאָס דען זאָל מען עסן, אַז פֿלייש איז אַזוי טײַער? 28 קאָפּיקעס אַ פֿונט, מער ביינער איידער פֿלייש?
פּיניע (מיט אַזאַ טאָן, אַזוי װי ער װאָלט זי װעלן איבערבעטן): נישקשה ניט, מײַן װײַב, איך װעל װעטן אַ גאַנצן פּיאַטאַק, אַז אונדזער קיסר אַליין עסט אויך ניט אַזאַ ראָסל!
בערקע: אויף מײַן װאָרט אַז ניין! אויף מײַן װאָרט אַז ניין! (עסט װײַטער). 
פּיניע (באַמערקט, אַז חוה עסט ניט): מאַמעניו־לעב, עפּעס זיצסטו דאָך װי אַ גאַסט בײַם טיש? דו עסט דאָך גאָרנישט! 
חוה (אָן אַפּעטיט): פֿאַר װאָס? איך עס! איך עס! 
פּיניע (צו פֿריידען): באַרעכן אָבער, פֿריידע, װיפֿל מאָל האָב איך דיך שוין געבעטן אַז דו זאָלסט דער מאַמען געבן איר עסן אין צײַט. זאָל זי זיך אָפּעסן איר װעטשערע געזונטערהייט, און גיין אין איר צימער אַרײַן זיך אָפּרוען. (צו חוהן) הערסטו, מאַמעניו, איך בעט דיך, אַז דו זאָלסט מער אויף מיר ניט װאַרטן מיטן עסן, װאָרעם איך װעל אויף דיר ברוגז זײַן. כלעבן, כ'װעל אויף דיר ברוגז זײַן. 
פֿריידע: װאָס קלאַפּסטו איר אין קאָפּ אַרײַן מיטן עסן! (בייז) ס'זאָל דײַן ברודער, דעם נגיד, אַזוי באַקומען זײַן נגידישאַפֿט װי עס באַקומט איר דאָס גאַנצע עסן.
פּיניע (דערשטוינט פֿון פֿריידעס טאָן מער װי פֿון איר קללה): פֿריידע!!
פֿריידע (זיך פֿאַרענטפֿערנדיק): דו באַמערקסט דען ניט, אַז די מאַמע איז כּמעט קראַנק פֿון זונטאָג אָן?!...
פּיניע: װאָס רעדסטו פֿריידע? (לייגט שנעל אַװעק דאָס עסן, גייט צו צו חוהן). חלילה־וחס! פֿילסט זיך עפּעס ניט מיט אַלעמען, מאַמעניו, זאָל איך דיר ברענגען אַ דאָקטער? (חוה ענטפֿערט ניט). 
פֿריידע: אַדרבא, כ'פֿרעג דיך, דו האָסט שוין אַ מאָל געהערט, אַז אַן אייגענער זון זאָל ניט אײַנלאַדן אַן אַלטע מאַמע צו זײַן געבורטסטאָג־סעודה? (חוה ברעכט אויס אין אַ העפֿטיקן געװיין). 
פּיניע: אוי װיי מיר ניט געשען! (װישט איר אויס די אויגן) װיין ניט, מאַמעניו! איך בעט דיך װיין ניט, װיין ניט! האָט ער דיך ניט געבעטן! נו, איז ניט! דאַרפֿסטו דיר מאַכן אַזאַ צער דערפֿון?
בערקע: זיי זענען שטאַרק ברוגז אויף אים פֿאַר װאָס ער האָט פֿאַרגעסן צו שיקן נאָך זיי אַ קאַרעטע מיט פֿיר פּאָר פֿערד געשפּאַנט נאַשפּיץ! עפּעס אַ קלייניקייט!
פּיניע: דערפֿאַר האָט ער אָבער ניט פֿאַרגעסן הײַנט צו לאָזן װיסן אַלע אַרבעטער אין דער פֿאַבריקע, אַז אונדזערע שׂכירות װעט געשניטן װערן. און אַז ער װעט אונדז פֿון הײַנט אָן צאָלן מיט צען פּראָצענט װייניקער. 
בערקע: דאָס איז, ניפּריטשקעם, אויך אַ קלייניקייט! 
פֿריידע: מישטיינס געזאָגט די גרויסע שׂכירות װאָס מע קריגט בײַ אים!
פּיניע: נו, רוימט בעסער אַראָפּ פֿון טיש. (רחלע און פֿריידע פֿאָלגן אים). אַלע אַרבעטער װעלן זיך אַהער באַלד צונויפֿקומען און מיר װעלן זיך באַראַטן װאָס צו טאָן. שטעלט זיך פֿאָר, אַז אַפֿילו מישאַ, (רחלע װערט אויפֿמערקזאַם) זײַן אייגענער זון, איז אויך שטאַרק אויפֿגעבראַכט קעגן אים. און ער האָט מיר פֿאַרשפּראָכן אַהער צו קומען און מיר דאָ צוהעלפֿן מיט ראַט און טאַט. 
רחלע: דאָס איז זייער שיין פֿון אים. ניט אמת, פּאַפּאַשאַ? 
פּיניע: דו זאָגסט דאָך אַליין, דו גנבֿטע דו! דאַרפֿסטו מיך ניט פֿרעגן? (חוה זיפֿצט. ער דערהערט דאָס). נו, הער שוין אַ מאָל אויף צו זיפֿצן. גלויב מיר, מאַמעניו, אַז איך האָב פֿיל מער יסורים פֿון דײַנעם איין קרעכץ, איידער איך װאָלט געהאַט פֿאַרגעניגן פֿון זײַן סעודה. דו װייסט דאָך, מאַמעניו, דאָס איז ניט די ערשטע און ניט די לעצטע עוולה װאָס ער טוט קעגן דיר, קעגן מיר און קעגן אַנדערע. און אַז מיר האָבן אים ביז אַצינד אויף אַלעמען מוחל געװען, דאַרפֿן מיר אים דערפֿאַר אויך מוחל זײַן!
חוה: איך בין אים מוחל, מײַן קינד, מוחל! אָבער אַ מאַמע בין איך דאָך?
בערקע: װי זאָגט דער גוי, ניפּריטשקעם: „מאַמינאַ סערדצע ניע כאָליאַװע“, אַ מאַמעס האַרץ איז ניט אַ קװאַסניצע! ס'טוט װיי!
פֿריידע: איך פֿרעג אָבער איין זאַך: װאָס װאָלט געאַרט דעם רבונו־של־עולם, װען מיר װאָלטן אויך געװען רײַך, אָדער ער זאָל זײַן אַ קבצן גלײַך מיט אונדז?
פּיניע (געערגערט): אוי, אוי, פֿריידע, דו זינדיקסט, דו זינדיקסט מיט די רייד! גלויב מיר, אַז דער רײַכער איז קיין מאָל ניט גליקלעך מיט זײַן רײַכטום אַליין און דער אָרעמאַן איז ניט תּמיד אומגליקלעך איבער זײַן אַרמוט אַליין. (צו אַלעמען) איר הערט, מיר װײַזט זיך אויס, אַז אַ מענטשנס גליק ליגט אין אים אַליין. אין דעם װאָס ער איז און אין דעם װי ער פֿירט זיך אויף. אָפֿט מאָל טראַכט איך מיר, אַז למשל, איך, װי אָרעם איך בין, בין איך דאָך רײַך װי די גאַנצע װעלט מיט מײַן גוט און געטרײַ װײַב און מיט מײַן שיין קלוג געראָטן טעכטערל. (זיי גייען צו אים צו, ער נעמט זיי ביידן אַרום און דריקט זיי צו צום האַרצן). און איך פֿיל זיך אַזוי גליקלעך דערמיט װאָס איך בין, דאַנקען גאָט, געזונט און שטאַרק, און איך בין בכּוח צו אַרבעטן, אײַך מײַנע טײַערע צו דערנערן. (ער קושט זיי ביידע און לאָזט זיי אָפּ, זיי צעגייען זיך בײַ די זײַטן). װען איך גיי פֿאַר נאַכט אַהיים פֿון דער פֿאַבריקע, אַ מידער, אַ פֿאַרשמאַכטער און איך הער דעם סאָלאָװיי זינגען שיין אין װאַלד, װײַזט זיך מיר אויס, אַז דאָס זינגט ער אַ לויבגעזאַנג צו מיר פֿאַר מײַן ערלעכער אַרבעט. און װען דאָס װינטעלע בלאָזט מיר אַנטקעגן אין פּנים אַרײַן און קילט אָפּ די גרויסע שװייסטראָפּנס פֿון שטערן, עפֿן איך ברייט דאָס מויל און אָטעם אײַן די פֿרישע לופֿט אַזוי גערן, אַזוי זשעדנע און עס דאַכט זיך מיר, ניין איך גלויב, איר הערט, איך גלויב, אַז דאָס האָט גאָט, דער גרויסער בורא־עולם, באַשאַפֿן דאָס װינטעלע פֿון מײַנעט װעגן, נאָר פֿון מײַנעט װעגן. װאָס שװערער איך אַרבעט אַלץ זיסער איז דאָס ברויט װאָס איך עס. װאָס מידער איך בין, אַלץ געשמאַקער איז מײַן שלאָף און רו. װען איך דערנער דיך, מײַן װײַב מיט מײַן טעכטערל, בין איך דאָך שוין אַ בעל־צדקה! װען איך האַלט בײַ זיך די מאַמען, משיחן זאָל זי דערלעבן, בין איך דאָך מקיים די גרויסע מיצווה פֿון כּיבוד־אם. איך װייס, אַז איך האָב חלילה ניט קיין שׂונאים, קיין ניט־פֿאַרגינער, שמייכלער און באַטריגער אַרום מיר. מײַן אָרעמער ברודער שעמט זיך מיט מיר ניט, װײַל איך טו קעגן אים װי קעגן אַנדערע קיין אומרעכט ניט! גאָטעניו, טאַטעניו! אָט דאָ, אין דעם קליינעם שטיבעלע בין איך מיר אַ מלך! מײַן קליין הויזגעזינד איז מײַן קיניגרײַך! מײַן שװערע ערלעכע אַרבעט איז מײַן פֿאַרמעגן, מײַן אוצר! שענק מיר נאָר, גאָטעניו, געזונט מיט כּוח, אַז איך זאָל קענען װײַטער אַרבעטן, װײַטער האָרעװען, צו דערנערן מײַן הויזגעזינד בכּבֿוד, מער װיל איך ניט! מער דאַרף איך ניט!
רחלע: מײַן גוטער, ערלעכער פּאַפּינקע! (אומאַרעמט אים און קושט אים, ער קושט איר צוריק).
פֿריידע (אין דער זעלבער צײַט): ס'רעדט זיך נאָר אַזוי, אַז מען דאַרף ניט מער. הלװאַי, גאָטעניו, גיסטו אונדז, װאָס אונדז פֿעלט נאָך! 
בערקע: דאָס איז פּונקט װי דער גוי זאָגט, ניפּריטשקעם... 
פּיניע (כאַפּט אונטער): איזהו עשיר — השׂמח בחלקו. 
בערקע: אָט, אָט, אָט דאָס איז עס! עס איז דאָ לונגאָװקע מיט מילצאָװקע, פֿאַרשטאָפּ, קבצן, די קישקאָװקע! (אַלע אויסער חוהן, װעלכע האָט אין דער צײַט אײַנגעדרימלט, לאַכן). נו, איך האָב זיך שוין דאָ צו פֿיל פֿאַרכאַלאַפּאָטשעט. (נעמט דעם שטעקן). מאָל דיר, ברודער, צװישן אונדז ביידע בין איך דער גרעסערער דלות, אָ, אָ, דער דלות סװישטשעט בײַ מיר אין די װינקעלעך, פּאָפּראָסטו ער שרײַט קאַראַול! אמת, דו האָסט שוין, אָן אַן עין־הרע, אַ מויד — אַ צימעס. מען דאַרף צו איר אַ סך האָבן. איך, אָבער, ברודער, האָב זעקס פּיפּערנאָטערלעך, און אַלע װילן הייזעלעך, שיכעלעך, רעקעלעך, און עסן, אַז דער רוח נעמט זיי שיִער צו! אַוודאי, װען פֿאָניע גנבֿ לאָזט מיך זיצן מיט מײַן פֿאַמיליע אין דאָרף װאָלט אַנדערש געװעזן. נאָר (קוקט זיך אום), איך האָב פֿאָניען אין דר'ערד מיטן דאָרף אין איינעם! גאָט װעט מיר דאָ אויך מוזן העלפֿן! נו, האָט מיר אַ גוטע נאַכט! אַ גוטע נאַכט!
רחלע: אַ גוטע נאַכט, פֿעטער בערקע!
פּיניע: אַ גוטע נאַכט. גריס מירקען מיט די קינדערלעך.
פֿריידע (גייט אים נאָך צו דער טיר): זאָג מירקען, אַז מירטשעם שבת װעל איך בײַ איר זײַן. (בערקע אָפּ).
פּיניע (באַמערקט חוהן שלאָפֿן): זע נאָר, פֿריידע, װי די מאַמע איז נעבעך אַנטשלאָפֿן געװאָרן אַזוי זיצנדיק. (צו רחלען) אַנו, רחלע, גיי מאַך דער באָבעס געלעגער. 
רחלע: גלײַך, פּאַפּאַ! (אָפּ). 
פּיניע: אַצינד קום, פֿריידע, זײַ אַזוי גוט. לאָמיר אויפֿװעקן די מאַמע און מיר װעלן זי אַרײַנפֿירן אין איר אַלקער אַרײַן. (װעקט חוהן). מאַמע, מאַמעניו, זײַ זשע מוחל, שטיי אויף און גיי שלאָפֿן אין דײַן ספּאַלניע. (חוה ראַזדרעכעט זיך. גענעצט און קרעכצט). קום, קום, מאַמעניו! (ער און פֿריידע נעמען זי פֿירן זייער צערטלעך, ווערנד רחלע קומט צוריק אַרײַן זיי אַנטקעגן). ס'איז שוין געבעט, רחלע?
רחלע: יאָ פּאַפּאַשאַ. (זיי גייען אָפּ מיט חוהן און רחלע גייט צו צום טישל, נעמט אַ ביכל אין האַנט, אָבער אַזוי װי זי עפֿנט עס נאָר, הערט זיך אַ לײַכטער, קורצער קלאַפּ אין טיר און באַלד קומט אַרײַן מישאַ, אַ יונגער־מאַן פֿון 21 יאָר, אין סטודענטן־קליידער).
מישאַ (אַרײַנקומענדיק, רעדט שנעל): אַך, זדראַװסטװוּי, רחלע, מאָיאַ דאָראָגאַיאַ! (כאַפּט זי שנעל בײַ דער האַנט, ציט זי צו זיך און קושט זי נאָך איידער זי קען פּראָטעסטירן).
רחלע (דערפֿרייט זיך מיט אים): אַך, מישאַ! איך האָב דיך אַזוי אומגעדולדיק דערװאַרט, װײַל איך האָב געװוּסט אַז דו דאַרפֿסט אַהערקומען. 
מישאַ: און אַצינד, אַז איך בין שוין דאָ און מיר זענען אַליין, דערצייל מיר, וואָס האָסטו געטאָן און ווי האָסטו פֿאַרבראַכט זײַט מיר האָבן זיך דאָס לעצטע מאָל הײַנט פֿאַר נאַכט געזען?
רחלע: איך טו דאָס וואָס אַלע מאָל. איך לעז און איך טראַכט פֿון דיר. 
מישאַ: טאַקע? אָבער װעלכעס פֿון די צװיי טוסטו מער?
רחלע: כאַ־כאַ! זאָגן דיר דעם אמת? (נעמט אָן זײַנע ביידע הענט). 
מישאַ: נאָר דעם ריינעם אמתן אמת. (ציט זי צו צו זיך).
רחלע (לייגט איר קאָפּ אויף זײַן ברוסט): מישאַ, איך טראַכט פֿון דיר מערער װי איך לעז און מער װי אַלצדינג. יאָ, װאָרעם זאָגאַר דאַן װען איך פֿאַרטיף זיך שוין גאָר־גאָר שטאַרק אין לעזן, קומסטו מיר פּלוצלינג אויפֿן זינען און איך טראַכט פֿון דיר אַזוי פֿיל, אַזוי לאַנג... 
מישאַ: כאַ, כאַ! איך האָב מורא, אַז ס'איז עפּעס ניט קיין ריינע זאַך דערבײַ. מען דאַרף זען געפֿינען אַ מיטל דערצו. נאָר זאָגן דיר דעם אמת, רחלע, איך הער אויך ניט אויף צו טראַכטן פֿון דיר טאָג און נאַכט. און יעדעס מאָל װאָס איך טראַכט פֿון דיר, פֿיל איך עפּעס אַזוי גוט, אַזוי זיס און אַזוי אָנגענעם... (אומאַרעמען זיך און קושן זיך, און אַזוי װי זיי לאָזן זיך נאָר אָפּ, קומט צוריק פּיניע).
פּיניע: אַ, מישאַ, גוטן אָװנט!
מישאַ (צו ערשט שעמעװדיק, דערנאָך דרייסטער): גוטן אָװנט, אָנקל, גוטן אָװנט, גוט יאָר! װאָס מאַכט איר עפּעס גוטס און אַ סך? אַיאָ איך בין געקומען, אַ?...
פּיניע: מישאַ, דו ביסט אַ בראַװער מאַן, אַ װאָרטסמאַן! 
מישאַ (קוקנדיק גנבֿיש צו רחלען): אָנקל, איר װייסט דאָך אַז איך בין אימער באַרייט עפּעס צו טאָן פֿאַר אונדזערע אַרבעטער, און דערפֿאַר בין איך אַהער געקומען.
פּיניע (קוקט פֿאַרשטענדלעך אויף רחלען): יאָ, יאָ, דערפֿאַר ביסטו געקומען! (עס הערט זיך קלאַפּן און אייניקע שטימען הינטער דער טיר). אַרײַן! אַרײַן! (עס קומען אַרײַן אַרבעטער, פֿאַרשיידענע מענטשן).
אַלע (אַרײַנקומענדיק): זדראַװסטװוּיטיע! דאָברי װעטשער! גוטן־אָװנט! גוטן־אָװנט! (מאַנכע גיבן די הענט פּיניען מיט מישאַן). 
פּיניע: דאָברי װעטשער! דאָברי װעטשער! גוטן־אָװנט, חבֿרה! איר זענט אַלע ריכטיק געקומען אין דער צײַט. נו, חבֿרה, זעט איר כאָטש, װער עס איז מיט אונדז? — מישאַ, אונדזער פֿרײַנד, מישאַ! יאָ, מײַנע פֿרײַנדע, מישאַ איז אונדזערער אַ פֿרײַנד און ער איז אונדז געקומען העלפֿן מיט ראַט און טאַט.
אַרבעטער: פֿאַר װאָס ניט? פּאָטשעמו ניעט? זייער שיין! 
מישאַ: איר װייסט אַלע גוט, אַז איך בין אײַער פֿרײַנד און דערפֿאַר בין איך אַצינד דאָ. מײַן פֿאָטער דענקט לײַדער, װי אַלע רײַכע, אַז די אַרבעטער לעבן פֿון אים. איך דענק אָבער, אַז דאָס איז פֿאַרקערט. און דערפֿאַר בין איך באַרייט אײַך צו העלפֿן דורכפֿירן װאָס עס װעט זײַן ראַטבאַר דאָ צו באַשליסן, אום אײַער לאַגע צו פֿאַרבעסערן.
פּיניע: איר הערט כאָטש? איר הערט װערטער? 
אַרבעטער: זייער שיין! אַ דאַנק, אַ דאַנק! ספּאַסיבאָ! 
פּיניע: אַצינד, מײַנע פֿרײַנדע, װעל איך פּאַמעלעך צומאַכן די פֿענצטער מיט די טירן אַזוי אַז קיין בן־אָדם זאָל ניט הערן אָדער זען װאָס דאָ טוט זיך. (פּויזע. די אַרבעטער ריידן צװישן זיך, מאַנכע שטיל, געלאַסן, מאַנכע היציק און מאַכנדיק מיט די הענט. מישאַ און רחלע ריידן צװישן זיך שטיל אין װינקל נעבן דער קאָמאָדע. פּיניע מאַכט צו ערשט צו די לאָדן און פֿענצטער און װען ער לאָזט זיך גיין צו דער טיר װאָס פֿירט צו דער גאַס, עפֿנט זיך די טיר און ס'קומען אַרײַן דוד, אַ 50־יאָריקער מאַן מיט אַ גרויער באָרד, מיט פּענסנע, זייער עלעגאַנט געקליידט, און צינדמאַן, אַ יונגער־מאַן, 25 יאָר אַלט, מיט זייער שאַרפֿע אויגן, װעלכע קוקן כּסדר איבעראַל אַזוי װי אומיסטן. ער איז געשעפֿטס־מעסיק געקליידט). 
אַלע (שטאַרק דערשטוינט, מאַנכע רופֿן אויס): זיי דאָ! (איין אַרבעטער גיט באַלד אַ שטעל אויף דעם קאָלנער אום מען זאָל אים ניט דערזען און גייט שנעל אָפּ).
צינדמאַן (אַרײַנקומענדיק, װאַרפֿט באַלד זײַנע בליקן אויף אַלעמען אַרום זיך, צו דודן): נו, הער קופּער, זעט איר כאָטש, אַז איך װייס װאָס דאָ טוט זיך! אָט האָט איר אַלע אַרבעטער!
דוד (שאָקלט צושטימיק מיטן קאָפּ): יאָ, יאָ, לײַדער זע איך דאָס! (אין דער צײַט קומט פֿריידע צוריק פֿון ספּאַלניע און דערזעט באַלד דודן, כאַפּט זי אונטערטראָגן דאָס בענקל װאָס שטייט נעבן דער טיר).
פֿריידע: זע נאָר, סאַראַ גאַסט! זיצט שװאָגער־לעבן!
פּיניע (נעמט געלאַסן צו דאָס בענקל בײַ פֿריידען און זאָגט שטיל): אַ מענטש, װאָס קומט צו יענעם אין הויז אָן גוטן־אָװנט, מיט אַ פֿינצטערער מינע אויפֿן געזיכט, פֿאַרדינט ניט, אַז מע זאָל אים גאַסטפֿרײַדשאַפֿט צײַגן. (שטעלט צוריק דאָס בענקל אויפֿן אָרט).
דוד (איראָניש): דו, דו, זײַ נאָר ניט בײַ זיך אַזוי גדולדיק! איך בין צו דיר ניט געקומען אין װיזיט, און איך שטיי װייניק װאָס אין דײַן גאַסטפֿרײַנדשאַפֿט. איך בין אַהער געקומען בלויז זיך צו איבערצײַגן װאָס דאָ גייט פֿאָר. 
פּיניע: איך בין דאָ בעל־הבית, און מיט מײַן װילן מעג דאָ אַלץ געשען!
צינדמאַן (װעלכער האָט די גאַנצע צײַט געקוקט אויף מישאַן מיט רחלען): נו, הער קופּער, װאָס האָב איך געזאָגט? זעט איר כאָטש, אַז ער איז דער הויפּט־בונטאָװשטשיק? גלויבט מיר, אַז אַלע בעזפּאָריאַדקעס אין דער פֿאַבריקע פֿאַנגט ער אָן. אויך אײַער זון, מישאַ, איז דאָך אויך מיט זיי. (צײַגט אים אָן). 
דוד (דערשטוינט): װער? װוּ? (דערזעט אים). מישאַ, װאָס טוסטו דאָ?
מישאַ (דרייסט): כ'פֿאַרשטיי ניט, האָב איך דען ניט קיין רעכט צו זײַן בײַ מײַן אָנקל אין הויז?
דוד: מישאַ, ביסטו אויך צװישן מײַנע פֿײַנד?
מישאַ: דאָס געװיס ניט, פּאַפּאַשאַ. איך בין בלויז צװישן מײַנע פֿרײַנד!
צינדמאַן (שטיל): דאָס האָבן זיי געװאָלט האַלטן אַ פֿאַרזאַמלונג װאָס איז געזעצלעך פֿאַרבאָטן, און װען איר װעט מיר דערלויבן, הער קופּער, װעל איך דאָס גלײַך מעלדן דער פּאָליציי. (אײניקע אַרבעטער גייען אָפּ, אַזוי װי בגנבֿה).
דוד: יאָ, צינדמאַן, מען מוז דעריבער די פּאָליציי פֿאַרשטענדיקן, װען אַפֿילו מײַן אײגן בלוט און פֿלייש זאָל אין זייערע הענט אַרײַן. (זיי לאָזן זיך גיין צו דער טיר). 
פּיניע (מאָמענטאַל שטאַרק אויפֿגערעגט, פֿאַרלויפֿט זיי דעם װעג, באַהערשט זיך קוים, דראָט מיט דער פֿויסט): און מעג עס זײַן מײַן אייגן בלוט און פֿלייש, װער עס קומט אַהער אַלס אַ שפּיאָן און פּראָװאָקאַטאָר דער װעט ניט אַרויס לעבעדיק פֿון מײַנע הענט!
דוד (דערשטוינט, טרעט צוריק זייער אויפֿגערעגט): װאָס? דו װאַגסט דײַן האַנט צו הייבן קעגן מיר? ניט אומזיסט האָב איך אימער געפֿילט אַזאַ אָפּנייגונג פֿון דיר. דערפֿאַר װאָס איך האָב דיך שטענדיק באַשעפֿטיקט אין מײַן פֿאַבריקע, ביסטו מיר תּמיד געװען אַ שׂונא און האָסט מיר קיין מאָל ניט פֿאַרגונען מײַן פֿאַרמעגן. אַצינד װאַגסטו נאָך צו בונטעװען מײַנע אַרבעטער קעגן מיר? דאָס דאַנקסטו מיר אַזוי פֿאַר מײַן ברויט און זאַלץ, דו קבצניאַק?!...
פּיניע (טיף באַליידיקט, ענטפֿערט): האַלט ס'מויל! (װיל אים אָנגרײַפֿן).
פֿריידע: פּיניע, פּיניע, װאָס טוסטו?
רחלע (אין דער זעלבער צײַט): פּאַפּאַ! פּאַפּאַשאַ! באַרויִק זיך!
מישאַ (אין דער זעלבער צײַט צו דודן): פּאַפּאַשאַ, װאָס איז מיט דיר? פֿאַר װאָס די אומזיסטע באַליידיקונגען? (דוד דרייט זיך אָפּ פֿון אים, טרעט צו נעענטער צו צינדמאַנען).
צינדמאַן (צו דודן, שטיל): נאָר דער פּאָליציי דאָס מעלדן! 
פּיניע (קאָנטראָלירט זיך, אָטעמט שװער, קוקט פֿאַראַכטנדיק אויף דודן): איך װיל גאָר מיט אים די הענט ניט אײַנשמירן! (איראָניש און געערגערט) אַוודאי בין איך דער קבצניוק, ער – דער רײַכער מאַן, און איך עס זײַן ברויט מיט זאַלץ. (װענדט זיך פּלוצלינג בייז צו דודן) װאָס זשע, גנעדיקער הער פֿאַבריקאַנט, האָב איך אפֿשר דאָס ברויט מיט זאַלץ בײַ דיר אומזיסט באַקומען? האָב איך ניט שװער און ביטער געאַרבעט אין דײַן פֿאַבריקע פֿון זונען־אויפֿגאַנג ביז זונען־אונטערגאַנג? (צײַגט זײַנע הענט צו פֿריידען און רחלען און די איבעריקע) זעט, מענטשן, זעט, די הענט באַדעקט מיט מאַזאָליעס; זעט די געשװאָלענע אָדערן, די צייכנס פֿון שװערער, אומדערמידלעכער פּראַצע, און װאָס האָב איך דערפֿון מער אַלס ברויט מיט זאַלץ? און דאָך איז דאָס נאָך אַלץ זײַן! (פֿריידע װיינט) אוי, פֿרוי, קינד, מענטשן, איר פֿילט דען דעם װייטיק, דעם שמאַרץ, װי דאָס האַרץ בלוטיקט פֿון די װערטער?!... און פֿון װעמען האָב איך דאָס געהערט? פֿון מײַן אייגענעם, עלטערן ברודער. (װאַרפֿט אַ פֿאַראַכטלעכן בליק אויף דודן, טרעט פֿון אים אָפּ). ניין! ניין! ניין! דאָרט װוּ עס איז אַ פֿראַגע פֿון ברויט מיט זאַלץ, איז נישטאָ קיין ברודער, קיין שװעסטער, קיין פֿרײַנד, אַלץ הערט אויף! (אונטערגעבנדיק צו דודן) יאָ, הער קופּער, עס איז אמת! איר זענט דער רײַכער, גנעדיקער הער פֿאַבריקאַנט, איך — אײַער אָרעמער אונטערטעניקער שקלאַף! — מיר זענען שׂונאים, קעגנער פֿון צװיי פֿאַרשיידענע לאַגערן! אָבער דאָ, הער קופּער, בין איך בעל־הבית, און װי אָרעם איך בין — בין איך דאָך שטאָלץ גענוג אײַך דאָ צו דולדן! (קלאַפּט אויף די טיר מיט אימפּעט), גיי, איך שעם זיך מיט דיר!
דוד (שטאַרק עמפּערט): המ... איצט איז געקומען די ענדע! (גייט צו דער טיר) פֿון הײַנט אָן ביסטו ניט מער מײַן ברודער; אַ פֿרעמדלינג, אַן אונטערגעװאָרפֿענער! און דו זאָלסט עס װיסן, אַז מער אין מײַן פֿאַבריקע קענסטו קיין אַרבעט ניט באַקומען, און דײַן פֿוס זאָל ניט װאַגן מײַן שװעל איבערצוטרעטן. (אָפּ). 
צינדמאַן (אים נאָכגייענדיק, דראָט): המ... איך װאָלט זיי אַלע געלאָזט אַרעסטירן. (אָפּ. איבעריקע פּאָר אַרבעטער גייען אויך אַװעק). 
מישאַ (שטאַרק געערגערט): אָנקל, איך בעט אײַך, אָנקל, באַרויִקט אײַך און פֿאַרגעסט װאָס עס איז ביז איצט פֿאָרגעקומען. איך גיי אים איצט נאָך, איך װעל מיט אים ריידן, אים אַלץ דערקלערן און אַלץ װעט װידער גוט װערן. (צו רחלען). רחלע, איך װעל אַהער קומען אַזוי שנעל װי מעגלעך. אַ גוטע נאַכט! אַ גוטע נאַכט!
רחלע: אַ גוטע נאַכט, מישאַ (מישאַ אָפּ. זי גייט אים נאָך ביז צו דער טיר). 
