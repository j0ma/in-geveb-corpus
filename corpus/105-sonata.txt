דאָס איז געװען אין באָן (די שטאָט, װוּ בעטהאָװען איז געבאָרן געװאָרן, ניט װײַט פֿון קעלן, אין דײַטשלאַנד). אין אַ לבֿניקן פֿרילינגס־אָװנט בין איך אַ מאָל אַרײַנגעקומען צו בעטהאָװענען רופֿן אים שפּאַצירן. 
מיר זײַנען געגאַנגען דורך אַ שמאָל פֿינצטער געסל. פּלוצלונג איז בעטהאָװען שטיין געבליבן. 
– װאַרט… – האָט ער געזאָגט – װאָס זײַנען דאָס פֿאַר אַ קלאַנגען?… 
עמעצער שפּילט מײַן סאָנאַטע… און װי גוט ער שפּילט!… 
מיר זײַנען געשטאַנען בײַ אַ קליינעם אָרעמען הײַזל און מיט התפּעלות זיך צוגעהערט. 
אין אַ ווײַלע אַרום האָט זיך די מוזיק איבערגעריסן און מיר האָבן דערהערט אַ פֿאַרשטיקט געװיין. 
— איך קאָן מער ניט שפּילן!… – האָט זיך דערהערט עמעצנס אַ שטים – דאָס איז צו פּראַכטפֿול… איך פֿיל, אַז איך שפּיל ניט אַזוי װי מע דאַרף… אָ, װען עס גיט זיך מיר אײַן, כאָטש איין מאָל דאָס צו הערן אין דער אויספֿירונג פֿון אַ גרויסן מוזיקער!… 
– ס′איז אַ חלום, שװעסטער – האָט געענטפֿערט אַ צװייטע שטים – אַ חלום, װאָס ס′איז שװער צו פֿאַרװירקלעכן… מיר זײַנען דאָך אַזוי געמיין, אַזוי געדריקט… 
– איך װײס, איך װייס!… נאָר װען עס געלינגט מיר כאָטש װען ניט איז. כאָטש אײן מאָל אין לעבן צו הערן אמתע דערהויבענע מוזיק!…
– קום אַרײַן – האָט געזאָגט בעטהאָװען, און זײַן שטים האָט אַ ציטער געטאָן.
– אַרײַן? צו װאָס?…
– איך װעל שפּילן האָט ער געענטפֿערט – און מע װעט מיך דאָ פֿאַרשטיין. איך פֿיל דאָס.
ער האָט געעפֿנט די טיר און מיר זײַנען אַרײַן. בײַם עק טיש איז געזעסן אַ יונגער־מאַן און האָט פֿאַרריכט אַן אַלטן שטיװל.
בײַ אַן אַלטפֿרענקישן קלאַװיר, אָנגעלענט אויף די קלאַװישן, איז געזעסן אַ מיידל מיט פּראַכטפֿולע ליכטיקע האָר, װאָס האָבן באַדעקט אירע אַקסלען.
– אַנטשולדיקט – האָט געזאָגט בעטהאָװען – איך האָב געהערט דאָ שפּילן, זײַנען מיר אַרײַנגעקומען… איך בין אַ מוזיקער.
דאָס מיידל האָט אַ ציטער געטאָן. דער יונגער־מאַן האָט אַ קוק געטאָן אויף אונדז אומפֿרײַנדלעך און בייז.
– איך האָב געהערט, איר האָט געזאָגט – האָט בעטהאָװען װידער גערעדט – איר װילט, מע זאָל אײַך אויפֿשפּילן, איך… איך װיל אײַך אויפֿשפּילן…
אונדזער פּלוצלונגדיק דערשײַנען איז אויסגעקומען זייער מאָדנע און דער בעל־הבית פֿונעם אָרעמען הײַזל האָט, װײַזט אויס, געװאָלט פֿון אונדז פּטור װערן. 
– אַ דאַנק! – האָט ער געזאָגט – אונדזער אינסטרומענט איז זייער אַ שלעכטער און מיר האָבן קיין נאָטן ניט… 
– איר האָט ניט קיין נאָטן? – האָט בעטהאָװען פֿאַרװוּנדערט געפֿרעגט – װי אַזוי זשע שפּילט איר?
ער האָט אַרײַנגעקוקט אין פּנים דער יונגער מיידל און דאָ ערשט האָבן מיר באַמערקט, אַז זי איז בלינד… 
– אַנטשולדיקט… – האָט בעטהאָװען זיך פֿאַרענטפֿערט – זאָגט מיר אָבער, װוּ האָט איר דאָס געהערט, װאָס איר האָט נאָר װאָס געשפּילט?
– מיט עטלעכע יאָר צוריק – האָט דאָס מיידל דערציילט – האָט לעבן אונדז געװוינט אַ פֿרוי, אַ גוטע שפּילערין… אין פֿרילינג און זומער פֿלעג איך לאַנג שטיין פֿאַר די אָפֿענע פֿענצטער פֿון איר הויז און זיך צוהערן… געדענק איך עס… 
בעטהאָװען האָט גאָרנישט געענטפֿערט. ער האָט זיך שװײַגנדיק געזעצט צום קלאַװיר און גענומען שפּילן. װי נאָר עס האָבן זיך דערהערט די ערשטע קלאַנגען, האָב איך שוין פֿאַרשטאַנען, װאָס פֿון דעם װעט אַרויסקומען. קיין מאָל, ניט פֿאַר דעם, ניט נאָך דעם, האָב איך אַזאַ מוזיק ניט געהערט; קיין מאָל און פֿאַר קיינעם האָט בעטהאָװען ניט געשפּילט מיט אַזאַ באַגײַסטערונג, װי אין יענעם אָװנט אין הײַזל פֿון אָרעמען שוסטער און זײַן בלינדער שװעסטער.
דער עצם טאָן פֿון דעם אַלטן אינסטרומענט האָט זיך עפּעס מיט אַ מאָל װי איבערגעאַנדערשט און געקלונגען צאַרט, טיף, פֿײַערלעך… 
דער ברודער מיט דער שװעסטער האָבן געשװיגן, פֿאַרשטיקט דעם אָטעם, פֿול מיט װוּנדער און התלהבֿות. 
דער ברודער האָט געלאָזט די אַרבעט. די שװעסטער איז געשטאַנען בײַם קלאַװיר מיט ברײט געעפֿנטע בלינדע אויגן, צודריקנדיק די האַנט צום האַרצן, װי זי װאָלט מורא געהאַט, דאָס האַרצקלאַפּן זאָל ניט צעשטערן די האַרמאָניע פֿון די כּישופֿדיקע קלאַנגען. 
די איין ליכט, װאָס האָט באַלויכטן דעם צימער, האָט פּלוצלונג אויפֿגעשײַנט. דאָס פֿלעמל האָט זיך אַ װאַקל געטאָן און זיך אויסגעלאָשן… 
בעטהאָװען האָט אויפֿגעהערט שפּילן.
איך האָב געעפֿנט די לאָדן. 
כװאַליעס לבֿנה־ליכט האָבן זיך אַרײַנגעגאָסן אין צימער. ס'איז געװאָרן נאָך ליכטיקער װי פֿריִער.
דאָס געשטאַלט פֿון גרויסן מוזיקער בײַם קלאַװיר האָט זיך שאַרף אויסגעטיילט אין פֿינצטערן װינקל.
דער קאָפּ האָט זיך אַראָפּגעלאָזן אויפֿן ברוסט, די הענט זײַנען אומבאַװעגלעך געלעגן אויף די קני… 
ער איז געװען פֿאַרזונקען אין טיפֿע מחשבֿות…
אַזוי זײַנען אַריבער עטלעכע מינוט. 
דער יונגער־מאַן האָט זיך אויפֿגעשטעלט און איז צוגעגאַנגען צו בעטהאָװענען. 
– װוּנדערבאַר! – האָט ער שטיל און לאַנגזאַם געזאָגט – װער זײַט איר? פֿון װאַנען?
– הערט… – האָט בעטהאָװען אָנשטאָט אַ תּשובֿה שטיל געזאָגט און גענומען שפּילן זײַן סאָנאַטע, די זעלבע װאָס ס'האָט פֿאַר אים געשפּילט דאָס בלאָנדע מיידל… 
אַ געשרײ פֿון התפּעלות האָט זיך בײַ ביידן אַרויסגעריסן בײַם ענדיקן. 
דער ברודער מיט דער שװעסטער האָבן זיך אַ װאָרף געטאָן צו בעטהאָװענען, זײַנען צוגעפֿאַלן צו זײַנע הענט, באַדעקט זיי מיט קושן און טרערן.
– מיר האָבן דערקענט!… איר זײַט בעטהאָװען… האָבן זיי געזאָגט. 
ער האָט זיך געשטעלט. געװאָלט אַװעקגיין. 
– שפּילט אונדז נאָך עפּעס אויף!… – האָבן זיי זיך געבעטן – נאָך איין מאָל!…

ער האָט זיך ניט געװערט און זיך װידער געזעצט צום קלאַװיר.
װי פֿריִער האָט רויִק און העל געלויכטן די לבֿנה און באַלויכטן זײַן מאַיעסטעטישן מעכטיקן קאָפּ, זײַן מעכטיקע איידעלע פֿיגור.
– איך װיל שאַפֿן עפּעס אַ נײַס – האָט ער געזאָגט – אָנשרײַבן אַ נײַע סאָנאַטע און װידמען זי דעם לבֿנה־ליכט… 
ער האָט געקוקט אין פֿענצטער – אויפֿן הימל, װוּ די לבֿנה איז אַרומגעשװוּמען, װוּ ס'האָבן געפֿינקלט די װײַטע שטערן…
ער האָט זיך צוגערירט צו די קלאַװישן און דער אַלטער אינסטרומענט האָט אָנגעהויבן אַרויסצוגעבן טענער צאַרטע און פֿײַערלעכע, װאָס האָבן זיך געהויבן אין דער הייך און אָנגעפֿילט דעם גאַנצן צימער, גלײַך װי דאָס לבֿנה־ליכט האָט זיך צעשפּרייט איבער דער שלומערנדיקער נאַטור.
נאָך זיי זײַנען געקומען קלאַנגען האַסטיקע און פֿרײדיקע, פֿולע מיט לעבן און לוסט. פּונקט װי אַן עלפֿנטאַנץ אויף אַ פֿאַרכּישופֿטער לאָנקע. 
דאַן איז געקומען דער פֿינאַל – פֿול מיט באַגײַסטערונג, מיט מאָדנער אומפֿאַרשטענדלעכער אימה. 
ער האָט אונדז אַװעקגעטראָגן װײַט, ערגעץ װײַט אויף זײַנע מעכטיקע פֿליגלען און איבערגעלאָזט באַצויבערטע און טיף גערירטע. 
– אַ גוטן! – האָט ער זיך געזעגנט, אָפּרוקנדיק דעם שטול און גייענדיק צו דער טיר – אַ גוטן!…
– איר װעט נאָך װען קומען צו אונדז נאָך אַ מאָל? – האָבן געפֿרעגט פֿאַר אַ מאָל דער ברודער מיט דער שװעסטער.
ער איז געבליבן אַ װײַלע שטיין, האָט אַ קוק געטאָן אויפֿן בלינדן מיידל מיט אַ רחמנותדיק־צאַרטן בליק. 
– יאָ, יאָ – האָט ער אויף גיך געזאָגט – איך װעל קומען צו אײַך און געבן אײַך עטלעכע לעקציעס… איך װעל קומען, זיכער קומען…
מיר זײַנען אַװעק. 
– איך גיי אַהיים – האָט בעטהאָװען געזאָגט – איך דאַרף אָנשרײַבן מײַן לבֿנה־סאָנאַטע, כּל־זמן איך הער זי נאָך קלינגען. 
און ער איז געזעסן איבער דעם װערק די נאַכט און דעם פֿרימאָרגן. 
אַזוי איז געשאַפֿן געװאָרן בעטהאָװענס באַרימטע לבֿנה־סאָנאַטע, פֿון װעלכער מיר אַלע װערן אַזוי אַנטציקט, װעלכע װעט אייביק פֿאַרשאַפֿן די מענטשן דעם העכסטן גענוס.
