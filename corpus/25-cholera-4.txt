מ׳איז נאָך װײַט נישט גרײט געװען צו דער חתונה און די קאַפּעליע מיטן בדחן אָן דער שפּיץ האָבן זיך באַװיזן אין דרױסן מיט זײערע כּלים. די חבֿרה לצים האָבן אױף שטום־לשון אַ שטומען מאַרש געשפּילט. די פֿידל־שפּילער זײַנען געפֿאָרן מיט די רוקנס פֿון זײערע סמיקעס אױף די סטרונעס און די קלאַרנעטשיקעס האָבן געהאַלטן די קלאַרנעטן אין די מײַלער און געאַרבעט מיט די פֿינגער, די פֿינגער זײַנען געשפּרונגען און געטאַנצט אױף די זילבערנע פּאַנצערלעך אױפֿן קלאַרנעט, װאָס האָבן זיך געהױבן אַרױף און אַראָפּ. דאָס איז געװען אַ פֿײַנער אײַנפֿאַל, אָט דאָס, װאָס אַלע צוזאַמען זײַנען געגאַנגען און האָבן פּאַנטאָמימעדיק געשפּילט. װער ס׳האָט עס געזען, האָט עס בײַ אים אַרױסגערופֿן אַ שטורעם פֿון פֿרײד אין האַרץ. אַבֿלים, װאָס זײַנען נאָר אַ דאַנק דעם יום־טובֿ קײן שיבֿעה נישט געזעסן, האָבן זיך צעשמײכלט, צוקוקנדיק װי די חבֿרה גײען און שפּילן און שפּילן נישט. און צוקומענדיק צו דער טיר פֿון דער שטוב, װוּ דער חתן איז אײַנגעשטאַנען, האָבן זײ מיט אַ מאָל אַ טראַסק געטאָן אַרױס מיט אַ מאַרש, און צענדליקער הערצער האָבן אַ צאַפּל געטאָן פֿון גרױס שׂימחה.
די קאַפּעליע האָט זיך אַרײַנגעלאָזט אין שטוב מיטן מאַרש, װאָס איז, אָבער, גלײַך איבערגעריסן געװאָרן. דאָרטן איז געװען אַזױ ענג און רעשיק פֿון קלײנװאַרג, אַז ס׳איז נישט געװען קײן פּלאַץ פֿאַר די מוזיקאַנטן און פֿאַרן שפּילן, פֿאַר זײערן. און אין מיטן, צװישן דעם קלײנװאַרג, איז אַ מבֿולבלדיקער, אַ צעמישטער געשטאַנען דער חתן און, קענטיק, נישט געװוּסט װוּ זיך אַהינצוטאָן, װאָס מיט זיך צו טאָן און װאָס צו טאָן מיט דער חבֿרה קלײנװאַרג, װאָס האָבן אים באַלאַגערט. ער איז געשטאַנען, דער חתן, שױן חתנדיק און חתונהדיק אָנגעטאָן, און ס׳האָט זיך געדאַכט, אַז ער איז נאָך אַ גרעסערער „תּם“ געװאָרן, װי ער איז געװען. ער האָט גאָר פּלוצלינג זײַן „איך,“ דעם סענדערישן, פֿאַרלױרן און איז געװאָרן עפּעס אַנדערש, און דער עפּעס־אַנדערש, װײסט ער נישט, צי ס׳איז עפּעס אַ העכערע מדרגה פֿון סענדערלען, צי נאָך אַן ערגערע. ער האָט נישט געװוּסט, װאָס ער איז. עפּעס גאָר װי אַ נײַ־געבױרענער.	
ער איז געשטאַנען מיט אַראָפּגעלאָזענע הענט, אַ צעכראַשטשעטער. די קלעזמאָרים האָבן אָנגעהױבן אַרױסצוטרײַבן דאָס קלײנװאַרג פֿון שטוב. מיט רעש און געפּילדער איז דאָס קלײנװאַרג געפֿלױגן דורך טיר און פֿענצטער און – געבליבן שטײן הינטער טיר און הינטער פֿענצטער – דאָרטן זיך פֿאַרנומען צו ליאַרעמען און שרײַען.
שפּעטער, אָבער, אַזױ גלײַך װי עס האָט זיך אײן ייִד און אַ צװײטער געװיזן, איז געװאָרן שטילער און רויִקער. קלײנװאַרג, אַפֿילו, האָבן אָנגעהױבן צו פֿילן די ערנסטקײט פֿון מאָמענט, אַז נישט צוליב לצנות גײט מען עס חתונה מאַכן אָט דאָס פּאָרל, אַז ס׳איז צוליב זײער אַ װיכטיקער זאַך.
אַ ייִד נאָך אַ ייִד איז אָנגעקומען מחותּנדיק, און יעדן ייִדן האָט די קאַפּעליע באַגעגנט מיט אַ גאַנץ פֿײַנעם מזל־טובֿ, און נאָך יעדן אָפּגעשפּילטן מזל־טובֿ האָט דער בדחן אױסגערופֿן, – װי אַלע בדחנים רופֿן אױס אױף אַלע חתונות, אַזױ האָט דער בדחן נאָך יעדן אָפּגעשפּילטן מאַרש אױסגערופֿן:
„האָט דאָס איז געװען אַ גאַנץ פֿײַנער מזל־טובֿ אָפּגעשפּילט לכּבֿוד...“
מען האָט באַזעצט דעם חתן אױבן אָן, און אַרום אים האָבן זיך אַרומגעזעצט די חשובֿסטע, פֿרימסטע באַלעבאַטים, און מ׳האָט געטרונקען בראָנפֿן, געטרונקען לחיים און פֿאַרביסן מיט לעקעך. און פּונקט װי דאָ, בײַם חתן, זײַנען געזעסן ייִדן און מקבל־פּנים געװען דעם חתן, אַזױ זײַנען דאָרט, בײַ דער כּלה, געזעסן װײַבער און מקבל־פּנים געװען די כּלה. ס׳האָט זיך יעדער אײנער און יעדע אײנע געשטופּט צו כאַפּן אַ שטיקל מיצװה און אין דעם זכות ניצול צו װערן פֿון דער אָנגעשיקטער מגפֿה, רחמנא־לצלן.
***
ס׳איז נאָך געװען אַ פּאָר שעה צו נאַכט, װען די קאַפּעליע האָט געגעבן אַ קלאַפּ דעם חופּה־מאַרש. מיט הבֿדלות, װאָס האָבן געפֿלאַקערט פֿײַערדיק און רױכיק, האָבן זיך אַרױסגעשאָטן עטלעכע ייִדן מיטן חתן אין דער מיט. דער חתן, אין אַ שװאַרץ־געװאַנטענער קאַפּאָטע, מיט אַ װײַסן קיטל, װאָס האָט אױבן און אונטן װײַס אַרױסגעקוקט, האָט אױסגעזען, װי אַן אַלמן, װאָס גײט אַ צװײטן מאָל חתונה האָבן. װײַטלעך פֿון הינטן האָבן װײַבער געפֿירט די כּלה, דאָס פּנים פֿאַרדעקט אַריבער דער נאָז מיט אַ טאָפּלטער, צונױפֿגעלײגטער, װײַסער פֿאַטשײלע. מיט חתן־כּלה און מיט ייִדן און װײַבער, װאָס האָבן חתן־כּלה געפֿירט, איז מיטגעגאַנגען דאָס גאַנצע שטעטל, גרױס און קלײן, און פֿון געדיכטן עולם אַרױס האָבן אַרױסגעשטאַרצט, העכער פֿון עולם און העכער פֿון די קעפּ, די חופּה־שטאַנגען. אַ שטױב, װי אַ געדיכטער נעפּל, האָט זיך אױפֿגעהױבן איבער קעפּ און מענטשן, און אין שטױב האָבן זיך װי לאַנגע פּאות געקרײַזלט און געשפּיצט די רױכן פֿון די הבֿדלות. די קאַפּעליע האָט געשפּילט, זיך געריסן אױף אַלע כּלים. און ס׳איז געװען אַ געמיש פֿון אומעט און פֿרײלעכקײט. אַ לעבעדיק פּאָרפֿאָלק האָט מען געפֿירט אױפֿן בית־עולם, געפֿירט אַהין, װוּ מען באַגראָבט, אַ חופּה שטעלן, און ס׳האָט געצױגן צו קוקן אױף די חופּה־שטאַנגען, װאָס האָבן פֿונעם עולם אַרױסגעקוקט. ס׳האָט זיך יעדערן געדאַכט, אַז זײ זעען אױס עפּעס אַנדערש װי אַלע מאָל.
דער בית־עולם איז באַשאָטן געװאָרן מיט לעבעדיקע מענטשן. די גרעסטע צאָל האָט אַריבערגעקלעטערט איבערן פּאַרקאַן, װײַל דורכן שמאָלן טירעלע װאָלט אױסגעקומען זײער לאַנג צו װאַרטן, ביז װאַנען אַלע װאָלטן זיך דורכגעשטופּט. ס׳זײַנען געקראָכן איבער די פּאַרקאַנעס ייִנגלעך און ייִדן מיט בערד. ס׳האָט יעדערער געװאָלט זײַן נאָענט צו דער חופּה און צו חתן־כּלה, געװאָלט זען די פּנימער זײערע, װאָס פֿאַר אַ פּנים זײ װעלן האָבן אונטער דער חופּה. בײמער און צװײַגן זײַנען באַשאָטן געװאָרן מיט לעבעדיקע חבֿרה. און פֿון ערגעץ, דאָ און דאָרט, פֿון אַ פּאָר ערטער און װינקלען, האָבן זיך געלאָזט הערן געגרײַזלטע „אל־מלאס.“ דאָס האָט מען חתן־כּלהס עלטערן די אל־מלאס געמאַכט.
פֿונאַנדערגענומען די פֿיר חופּה־שטאַנגען און פֿירעקיק די חופּה אַװעקגעשטעלט, האָט מען חתן־כּלה אַרונטערגעפֿירט אונטער דער חופּה און מ׳האָט געזאָגט זיבן מאָל „ויהי נועם,“ און זיבן מאָל איבערגעזאָגט דאָס קאַפּיטל תּהילים „למנצח לבֿני קורח מיזמור, שימעו זאת כּל העמים.“ און נאָך דער חופּה האָט די קאַפּעליע װידער אַ קלאַפּ געטאָן אַ מאַרש, חתן־כּלה זײַנען צוריקגעגאַנגען געאָרעמט, און פּונקט װי פֿריִער האָט יעדערער געװאָלט זײַן אױפֿן בית־עולם פֿון די ערשטע, האָט זיך יעדער אײנער נאָך דער חופּה געאײַלט נישט צו בלײַבן פֿון די לעצטע, און מ׳איז אײַלנדיק געשפּרונגען איבער די פּאַרקאַנעס.
ס׳איז נאָך געװען גרױסער טאָג, אָבער ס׳האָט זיך שױן געפֿילט דער פֿאַרנאַכט. די זון איז אין מערבֿ־זײַט געשטאַנען אַלץ נאָך אַזאַ קלאָרע און אַזאַ לױטערע, װי זי האָט זיך אין דער פֿרי אין מיזרח באַװיזן. און ס׳האָט זיך געשפּירט, אַז נאָכן „געשענקטן“ שײנעם, װאַרעמען טאָג גײט זײַן אַ װאַרעמע נאַכט. און ס׳איז יעדערער געגאַנגען מיטן פֿולן בטחון, אַז צו דער מגפֿה איז אַ סוף געקומען. און װײַט נישט קײן טאַנצנדיקע און נישט קײן „הוליאַקעס“ האָבן געכאַפּט אַ טענצל נאָך אין מיטן גאַס, אײנער אױפֿן צװײטן האָבן האַנט אױף אַקסל פֿאַרלײגט און אַזױ אַרײַנגעטאַנצט אין שול אַרײַן, דאָרט, װוּ מ׳האָט ערשט אָנגעהױבן צונױפֿשטעלן טישן מיט בענק און װוּ דער עולם האָט זיך ערשט פֿאַרנומען אױף אַ גאַנצער נאַכט זיך משׂמח צו זײַן.
