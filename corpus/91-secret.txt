דרײַ מאָל האָט פֿרעד ראָזען איבערגעלײענט דעם בריװ װאָס זײַן לערערין, מיס לאָרענס, האָט אים געשריבן.
זי האָט געגלייבט אין אים, זיך אַרומגעטראָגן מיט זײַנע קורצע דערצײלונגען, געהאַט אַפֿילו אָפּגעדרוקט אײנע אין אַ פּראָװינציעלן װאָכנבלאַט. און יעדעס מאָל, װען ער האָט זיך געזען מיט מיס לאָרענס, געהערט װי זי רעדט, װי זי װאַרפֿט אָן אײן בילד נאָכן צװײטן, פֿלעכט אַרײַן שטיקער פֿון די קלאַסיקער, טענהט אַז די לערביכער טעמפּן אָפּ די קינדער און גיבן אַ געלעגנהײט יעדן קאַליקע צו װערן אַ לערער, מאַכן דעם קעגנשטאַנד פֿאַר אַ מלאָכה, װען אין אמתן דאַרף אַ לערער זײַן אַ קינסטלער, דאַרף שפּילן אױפֿן אײדלסטן אינסטרומענט — דעם קינדס נשמה — װען זי האָט אַזױ גערעדט, האָט דער יונגער ראָזען, אַ בייגיק בחורל מיט אַ געדיכטן קאָפּ האָר, געפֿילט װי אַלע קעמערלעך עפֿענען זיך בײַ אים, קװאַלן אָן.
די מרה־שחורה, װאָס האָט זיך געלייגט אױף זײַנע נײַנצן־יאָריקע פּלײצעס איז פֿאַרשװוּנדן, דער פּלאָנטער פֿון ניט־קלאָרע חלומות איז געװאָרן דורכזיכטיק און אַלץ אין אים איז געװען זיכער, אַז ער דאַרף נאָר װעלן, װעט זיך אַ װעלט צו אים צוהערן. און אין דעם ליכטיקן צימער מיט די ברײטע פֿענצטער, װאָס האָט אַזױ האַרמאָנירט מיט מיס לאָרענסעס זוניקע האָר, װוּ װערטער, צאַפּלדיקע װערטער האָבן זיך געקײַקלט, אָנגעװאָרפֿן בילדער, צעשװוּמען און איבערגעלאָזט נאָך זיך חלומות — אין דעם צימער האָט פֿאַרבענקט געקלונגען מיס לאָרענסעס שטימע.
אַן אױפֿגעלייגטער איז ראָזען געגאַנגען צו מיס לאָרענס, זיך יעדע װײַלע אַ טאַפּ געטאָן  בײַ דער בוזעם־קעשענע, װוּ זײַן נאָר װאָס אָנגעשריבענע דערצײלונג איז געלעגן, געזען פֿאַר זיך איר שמײכל און אַ דאַנקבאַרקײט האָט אים אַרומגענומען. ער האָט זי פֿאַרגעטערט, קײן מאָל ניט געטראַכט װעגן איר װי אַ נײַנצן־יאָריקער בחור טראַכט פֿון אַ יונגער שײנער פֿרױ. ער איז געװען זיכער, אַז זי איז אַנדערש פֿון אַנדערע — זי איז מיס לאָרענס. און הינטער דעם אַלעם האָט געשװעבט, װי אין אַ תּוהו־ובֿוהו אַן אָפּקלאַנג פֿון אַ זינדיקער מחשבֿה, אָן אַ פֿאָרעם, אָן אַ נאָמען, זיך געקײַקלט דורך זײַטיקע װעגעלעך, װאָס האָבן, דאַכט זיך, קײן שײַכות ניט געהאַט מיט מיס לאָרענס. און אין דער זעלבער צײַט האָט ער פֿון ערשטן טאָג אָן, װאָס ער האָט זיך מיט איר באַקאַנט, קײן מאָל ניט געזען אין איר די פֿרױ. איז געװען אַ זוניקער טאָג, פֿלעגט זי נעמען די שילער און אַרױספֿאָרן מיט זײ הינטערן שטאָט, פֿאָרלעזן שטיקער פֿון שעקספּיר אַזױ, אַז יעדער איז אַרײַנגעצױגן געװאָרן, מיטגעשפּילט. און אַז דאָס װעטער איז געװען שלעכט, האָט זי זיך אַרומגעזעצט מיט די מײדלעך און בחורימלעך, גענומען לײענען אַ בוך, אַרומגערעדט זײַטיקע זאַכן װאָס האָבן, דאַכט זיך, קײן שײַכות ניט געהאַט מיטן ענין און בײַ אַלעמען האָבן זיך די אױגן געעפֿנט, אַלײן גענומען זען, געהאַט די פֿרײד פֿון שאַפֿן, פֿון פֿונאַנדערװיקלען פּלאָנטערס…
קײנער האָט ניט געװוּסט, פֿאַר װאָס מיס לאָרענס האָט ניט חתונה, פֿאַר װאָס זי האָט ניט קײן באַקאַנטע, חבֿרט זיך בלױז מיט די שילער, װױנט אײנע אַלײן. און, אַז אַ שילערין האָט דערצײלט, װי זי האָט מיס לאָרענס געטראָפֿן פֿאַר דער הײליקער גאָטס־מאַמע אױף די קני אַ פֿאַרװײנטע, האָבן אַלע מיט רחמנות גענומען קוקן אױף דער נאָך יונגער דאַמע, װאָס לאַכט אַזױ האַרציק, אַז אַלע מוזן מיטלאַכן און אין דעם געלעכטער איז דאָ אַזאַ ליכטיקײט, װאָס מישט זיך אױס מיט אירע זוניקע, עטוואָס צעפּאַטלטע האָר.
אין די אָװנטן, װען ס׳איז זעלטן פֿאַרבײַגעגאַנגען אַ מענטש, האָט זי ראָזען באַגעגנט אין פּאַרק. זי איז ניט געגאַנגען, דאַכט זיך געלאָפֿן איבער די פֿינצטערע אַלעען אײנע אַלײן. דער ראָק צעקנעפּלט, די האָר צעשױבערט, געקוקט אין אַלע זײַטן, װי זי װאָלט עמעצן געזוכט, און אירע טריט האָבן אױסגעקלאַפּט דעם אומרו פֿון דער נאַכט.
ראָזענען איז אײַנגעפֿאַלן אַז מיס לאָרענס מוז זײער לײַדן, מוז זײַן אומגליקלעך, אַנדערש װאָלט זי ניט געקאָנט אַזױ לאַכן, ניט געקאָנט מיטן בלױזן קלאַנג פֿון איר שטימע אױסשפּינען אַרום זיך אַ לעגענדע.
אָװנט נאָך אָװנט פֿלעגט ער זיך באַהאַלטן צװישן די בײמער און אַ פֿאַרציטערטער װאַרטן זי זאָל פֿאַרבײַגײן.
דעמאָלט האָט ער איר געװיזן זײַן ערשטע דערצײלונג. זי האָט אים גערופֿן צו זיך, פֿאַרהאַלטן זיך צו אים װי צו אירס אַ גלײַכן, לאַנג גערעדט, אים אױפֿגעהױבן איבער זיך, געצײַגט װי מענטשן קאָנען ניט שרײַבן. און אַז ראָזען איז אַװעקגעגאַנגען האָט ער געפֿילט אַז די װעלט איז שײן, װי לאַנג עס לעבן אַזעלכע מענטשן װי מיס לאָרענס. ער האָט אָנגעהױבן עפֿטער קומען צו איר. די באַציִונגען זײַנען געװאָרן מער חבֿריש און אַז ער האָט זי אײן מאָל אָפּגעשטעלט אין פּאַרק, האָט זי אים געכאַפּט אונטערן אָרעם, געגאַנגען מיט אים ביז שפּעט אין דער נאַכט און ניט אױפֿגעהערט צו רעדן.
***
ראָזען האָט אָנגעקלונגען. מיס לאָרענס האָט אים װאַרעם באַגעגנט, װי תּמיד. זי איז געגאַנגען אָנגעטאָן אין װײַסן, אָנגעיאָגט אַ זומערדיקײט … זי האָט אים באַקװעם אַװעקגעזעצט און ער האָט אָנגעהױבן לײענען. זי האָט געשטראַלט, אים עטלעכע מאָל איבערגעריסן, אױסגעדריקט צופֿרידנקײט, װי זי װאָלט אַ שותּף געװען צום אָנגעשריבענעם. אַז ער האָט געענדיקט, האָט זי אים לאַנג געגלעט איבער די האָר, גערעדט אַזױ חבֿריש און אין דעם רעדן זײַנען געװען טראָפּנס פֿאַרדראָס, װאָס ער, ראָזען, דאַרף שױן ניט די עצות פֿון מיס לאָרענס. ער איז אַ שרײַבער מיט גרױסע מעגלעכקײטן, די װעלט איז פֿאַר אים אָפֿן, קאָן אָן אַ צװײטנס הילף שאַפֿן װיפֿל זײַן האַרץ גלוסט — און ער טוט עס. דאָס איז געװען דאָס ערשטע מאָל, װאָס ראָזען האָט זיך שלעכט געפֿילט מיט מיס לאָרענס. ער האָט געבענקט נאָכן זוניקן געלעכטער, געבענקט נאָכן מענטש, צו װעלכן מע דאַרף אַרױפֿקוקן. און דאָ האָט ער געזען פֿאַר זיך אַ פֿרױ, אַ שײנע פֿרױ, װאָס טראָגט אין זיך אַ סוד, פֿאַרװאַנדלט דעם סוד אין אַ קדשי־קדשים און איז מקריבֿ פֿאַרן טױטן חלום איר געלעכטער, די זוניקע פֿלעכטן, דעם שײנעם קערפּער. דער „רשע“ װאָס אין מענטש האָט זיך אין ראָזענען געװעקט, אים אונטערגעזאָגט, אַז ער, ראָזען, איז העכער פֿון מיס לאָרענס און שטאַרק געװאָלט פֿאַרפֿירן אַ שמועס װעגן איר פּערזענלעכן לעבן. זי האָט דאָס באַמערקט, אױסגעמיטן דעם געשפּרעך און יעדעס מאָל װען ער האָט אים װידער אָנגערירט, איז זי איבערגעגאַנגען צו אַן אַנדער ענין. מיס לאָרענס האָט אים ניט אױפֿגעהערט צו גלעטן, געװען אַזױ ליבלעך, װי זי װאָלט מורא געהאַט אים אָנצוּװערן. און אַז ער האָט שפּעט אין אָװנט זיך אױפֿגעשטעלט, זיך גענומען געזעגענען, האָט זי נאָך אַלץ גערעדט, געװען שטאָלץ מיט איר יונגן פֿרײַנד, אים אָפּגעהאַלטן בײַ דער טיר, ניט אַרױסגעלאָזט זײַן האַנט פֿון אירער.
ראָזען איז געשטאַנען װי אין פֿיבער. די נאָענטקײט, די צעשױבערטע האָר, די װערטער — אַלץ האָט אים געהילט אין צעפֿלאַמטע נעצן. און אַז ער האָט זיך שױן געפֿונען הינטער דער טיר, האָט ער דערפֿילט אַז זי איז פֿאַר אים איצט מער װי די פֿריִערדיקע מיס לאָרענס. ער איז געשטאַנען אַ װײַלע, געטראַכט װוּהין צו גײן, זיך אײַנגעקוקט אין דער שטילער נאַכט און אױפֿגעכאַפּט פֿון דער װײַטנס אַן אָפּקלאַנג פֿון אַ געװײן. ער האָט זיך בעסער אײַנגעהערט. עס איז אים מיט אַ מאָל אײַנגעפֿאַלן אַז דאָס שטילע געװײן טראָגט זיך פֿון מיס לאָרענסעס צימערן. ער האָט שױן אָנגענומען די האַנטאַבע, געװאָלט צוריק אַרײַנגײן, איז װידער שטיל געװאָרן. דער מוח האָט בײַ ראָזענען פֿיבערהאַפֿט געאַרבעט, געזען אױף מײַלן, און דאָס שטילע געװײן האָט זיך געטראָגן מיט מער פּײַן װי פֿריִער. ער האָט לײַכט געעפֿנט די טיר. מיס לאָרענס אַ האַלב נאַקעטע איז געלעגן פֿאַר אַ גרױסן געקרײצטן יעזוס. די האָר צעשאָטן, די אױגן װי בײַ אַ נאַכטװאַנדלערין.
***
דעם ייִד אין ראָזענען איז פֿרעמד געװען אַזאַ קרבן, ניט געקאָנט צונױפֿבינדן די צװײ מיס לאָרענסעס, און אַן איבערגעשראָקענער אַ װיספּער געטאָן איר נאָמען. זי האָט אַ װאָרף געטאָן מיטן קאָפּ, אַרױסגעלאָזט אַ קװיטש, אין דרײַען אַ געקאָרטשעטע זיך גענומען רוקן, װי זי װאָלט מורא געהאַט פֿאַר קלעפּ, געקוקט אױף ראָזענען פֿון אַ װינקל און זיך פֿונאַנדערגעװײנט.
