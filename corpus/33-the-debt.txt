זי איז געלעגן אױפֿן אָפּעראַציע־טיש מיטן פּנים צום סופֿיט. איר אײבערשטער טײל קערפּער איז געװען שטײַף פֿאַרפּאַנצערט מיט פּלאַסטישע בענדער. די קני האָט זי געהאַלטן אױפֿגעשטעלט, די פֿיס אָפּגעדעקט, אָפֿן.

זי האָט ניט געטראַכט פֿון דער פֿאָרשטײענדיקער סכּנה. די ספֿקות און דעם זעלבסט־רחמנות האָט זי איבערגעלאָזט אין איר מאַנסאַרדע־שטיבל, דאָרט װוּ זײ זענען צו ערשט אױפֿגעקומען און זיך באַזעצט אין איר. זי האָט זײ צעהאָנגען, װי אַנאָנימע שורה־גריסלעך אױף דעם זשעדנעם שטיקל הימל װאָס האָט זיך געשפּרײט װי אַ לאַטע איבער איר דאַכפֿענצטערל אױפֿן זעקסטן שטאָק.

אױפֿן אָפּעראַציע־טיש איז זי געװען רויִק, אַ מין פּערװערסע רויִקײט װאָס נעמט אַרום געװיסע מענטשן װען אַלץ זעט אױס פֿאַר זײ פֿאַרלױרן. הינטער די אױגן־דעקלעך האָט זי געהאַלטן אַ זומער־פֿרימאָרגן, װאָס האָט זיך באַזעצט אױף די ראַנדן פֿון איר באַװוּסטזײַן און ניט דערלאָזט אױפֿצונעמען די רעאַליטעט.

ס׳איז געװען אַ פֿרימאָרגן אָן באַזונדערע פּאַסירונגען. די זון האָט נאָר װאָס דערגרײכט דעם ערשטן גאָרן פֿון סאַקרעקער, מיט װײכע גאָלדענע פֿינגער געזוכט אַ װעג דורך די רײַך צעבלעטערטע קאַשטאַנבײמער, און אָנגערירט דאָס שטײנערנע ייִנגעלע, פֿון װעמענס גליד ס׳ריזלט אַ פֿאַלנדיקער שטראָם.

אין דעם אָפּעראַציע־צימער זענען קײן פֿענצטער ניטאָ. דאָס נעאָנליכט שטראָמט פֿון אוממיטלבאַרע קװאַלן, שלאָגט זיך אָן אין סופֿיט און נידערט אַראָפּ צום דיל. דאָס מײדל אױפֿן טיש האַלט די אױגן צוגעמאַכט. זי זעט קײנעם ניט. זי הערט שטימען װאָס קומען פֿון אַן אַנדערער װעלט מיט װעלכער זי האָט קײן שום שײַכות ניט. זײ רעדן װעגן עמעצן װאָס זי װיל ניט קענען. שיצט זי זיך אונטער דער װיזיע פֿון זומערדיקן פֿרימאָרגן, שיצט זיך לאַנג, אױך נאָך דעם װי די קראַנקן־שװעסטער האָט צוגעלײגט די עטער־מאַסקע צו איר נאָז.

זי הערט אַ שטים װאָס באַפֿעלט איר צו צײלן: Un, deux, trois (אײנס, צװײ, דרײַ). זי שטעלט אונטער דאָס מױל צום ייִנגעלעס אומשולד. דאָס קװאַלנדיקע װאַסער איז קאַלט. עס גיסט זיך איבער איר פּנים, איבער איר לײַב‏… Quatre, cinq, six, sept (פֿיר, פֿינף, זעקס, זיבן.)

אױב דאָס איז דער לעצטער אָטעמצוג, טראַכט זי, איז גוט װאָס ס׳האָט פּאַסירט דאָ, בײַ דער סטאַטוע פֿון ייִנגעלע, גוט װאָס ס׳האָט פּאַסירט אין דער פֿרי, אײדער די מאַמעס מיט די קינדער־װעגלעך פֿילן אָן דעם סקװער.

די קראַנקן־שװעסטער בײַ איר צוקאָפּנס דריקט די מאַסקע צו איר פּנים. איר האַנט איז װײַבלעך װײך. מיט דער רעכטער האַנט האַלט זי די מאַסקע, מיט דער לינקער גלעט זי איר שטערן. דאָס מײדל אױפֿן טיש גיט זיך אונטער דער שװעסטערס קילע פֿינגער. אױך זי האָט אַלע יאָרן געװאָלט זײַן אַ קראַנקן־שװעסטער, טראַכט זי.

— Respirez Mlle (אָטעמט פֿרײַלין) — הערט זיך עמעצנס היפּנאָטישע שטים — צװײ און צװאַנציק, דרײַ און צװאַנציק — דער צימער שװימט. די שטימעס טרינקען זיך. זײ טױכן אױף און גײען אונטער. די װאַסערן װאָס דעקן זײ איבער זענען שװאַרץ און טיף, זײ שױמען ניט װי דער ים, זײ שטײען פֿאַרגליװערט אױף אײן אָרט: אַ סטאַגנירטע אָזערע פֿול מיט כלאָראָפֿאָרם. זי, אַ פּאַס נעאָנליכט, ציטערט אױף דער אײבערפֿלאַך אָן אָנװײַז, אָן ריכטונג.

זי פֿילט די הענט װאָס דרינגען אַרײַן אין אירע אינטימע ערטער, גליטשן זיך װי פֿיש אַרײַן און אַרױס. די רו װאָס באַהערשט זי איז טיף װי דאָס װאַסער, װי דער װירבלראָד װאָס דרײט זיך אַרום אײן אײנציקן געדאַנק. אױך דער געדאַנק איז פֿאַרנעפּלט, רירט ניט אָן דעם עצם איך. די דראַמע װיקלט זיך הינטער אַ פֿירהאַנג. אױף דער זײַט פֿון דער סצענע הערשט טאָטאַלע רו.

די שטימעס װאָס קומען פֿון דער טיף גײען איר ניט אָן. זײ רעדן װעגן עמעצן װעמען זי װיל לחלוטין ניט קענען. זײ רעדן װעגן דעם מײדל װאָס ליגט אױפֿן טיש: אַ בתולה און — פֿיר חדשים שװאַנגער.

די דאָזיקע װערטער דערמאָנט זי זיך ערשט אין אַלגעמײנעם זאַל. זי װיל דערפֿון ניט טראַכטן, קוקט זי נאָך דער קראַנקן־שװעסטער װאָס באַװעגט זיך גראַציעז, מיט לײַכטע פֿלינקע טריט. די קראַנקן־שװעסטער כאַפּט אױף איר בליק, זי דערנענטערט זיך צו איר, זי װישט אַרום איר פּנים, נעמט אַװעק דאָס שיסעלע צום ברעכן, דעקט זי אַרום.

ערשט איצט באַמערקט זי אַז זי ליגט לעבן אַ פֿענצטער. די לאָדנס זענען פֿאַרמאַכט. זי הערט דעם רעגן, זעט די גרױע פּאַסן טאָג. פֿײגעלעך רודערן ערגעץ נאָענט. מן־הסתּם איז דאָ אַ גאָרטן, בײמער, בלומען.

בײַ דער קעגנאיבערדיקער װאַנט ברעכט אַ פֿרױ. אַ װאַלד מיט רױטע האָר פֿאַרשטעלט איר פּנים. אַ יונגער בחור מיט פֿריצײַטיק גרױע האָר בײגט זיך איבער איר. ער העלפֿט איר זיך אײַנאָרדענען צוריק אױפֿן קישן, צעשפּרײט אירע האָר װי אַ פֿײַערראָד.

די שװעסטער גײט פֿון בעט צו בעט. אירע טריט זענען ריטמישע, זײ װיקלען זיך אַרום געדאַנק װי אַנאַסטעטישע מאַסקעס, זײ דערװײַטערן דאָס רעאַלע, פֿאַרנעפּלען דעם מאָמענט.

אױפֿן שכנותדיקן בעטל קעמט זיך אַ פֿרױ די האָר. זי קוקט אין שפּיגל און רעדט צו ניט־דאָיִקע צוהערער. און אפֿשר רעדט זי גאָר צו איר? רעדט דורכן שפּיגל װי דורך אַ פּאָזיטיװן מאָסשטאַב. אַן אָנסופֿיקער שנור פֿון רײד. די שנור װיקלט זיך אַרום איר משפּחה, איר מאַן, אירע קינדער. איר מאַן — זאָגט זי — װערט קײן מאָל ניט זאַט. ליבע בײַ טאָג און ליבע בײַ נאַכט. ס׳איז אַ קאָשמאַר.

אירע רײד לײגן זיך אױפֿן מײדלס געמיט װי רױער אַספֿאַלט. דער אײַנדרוק בלײַבט אױף אײביק פֿאַרקילט. זי בײגט זיך אַראָפּ, הײבט אױף דאָס שיסעלע, ברעכט אױס. אױפֿן טישל בײַ איר זײַט ליגט אַ זײגערל. דער, װאָס האָט געזאָלט קומען צו איר, האָט זיך פֿאַרשפּעטיקט? און אפֿשר װעט ער אין גאַנצן ניט קומען?

דער יונגער־מאַן מיט די פֿריצײַטיק גרױע האָר קושט די הענט פֿון דעם רױט געלאָקטן מײדל. זי איז נאָך גאָר אַ יונגע. אפֿשר פֿופֿצן און אפֿשר זעכצן. זי איז אַ געמיש פֿון פֿאַרשײדענע ריטמען. איר פּראָפֿיל איז שאַרף געצײכנט: הױכע קינבאַקן, דאָס נעזל פֿאַרריסן, דער שטערן נידעריק, דאָס מױל קלײן, אָפֿן, פֿול מיט חן.

די פֿרױ אױפֿן שכנותדיקן בעטל פּאַקט שױן אירע זאַכן. זי איז שױן דאָ אין שפּיטאָל צום פֿערטן מאָל. הינטערן פּודער ברעכט זיך איר פּנים. די ליניע פֿון איר האַלדז איז פֿאַרגאָסן מיט פֿעטס. זי ציט אַרױף די זאָקן אױף אירע בלױ־אָדערדיקע פֿיס. איר מאַן װאַרט שױן אױף איר. ער קוקט ניט אין איר זײַט, ער קוקט אױף דעם רױטהאָריקן מײדל.

איז זי מקנא דאָס רױטהאָריקע מײדל? װיל זי אױך פֿילן אַ האַנט אױף איר שטערן? הערן אַ װאָרט שעפּטשען אין איר אױער? װיל זי ער זאָל קומען? דאָס רױטהאָריקע מײדל איז אַ פֿראַנצױזינקע, די קונסט פֿון ליבע איז אין איר בלוט. זי אָבער איז ניט מער װי אַן אימיטאַציע, געװאָלט עמעצן נאָכטאָן און אפֿשר גאָר אָפּטאָן אַ מין להכעיס זיך אַלײן.

װאָלט זי דאָ געשטאָרבן, װאָלט זיך שױן אַלץ אַלײן פֿאַרענטפֿערט. איר פֿרײַנד װאָלט געשריבן צו איר טאַטן אַז זי איז אומגעקומען אין אַן אומגליקספֿאַל. און אפֿשר װאָלט ער דאָס אױך ניט געטאָן. נאָך אַלעמען איז ער דאָך אַ פֿרעמדער.

דאָס רױטהאָריקע מײדל קושט איצט איר געליבטנס הענט. זי האַלט זײַן דלאָניע בײַ אירע ליפּן און דעקט זי צו מיט בײדע הענט.

ערגעץ צװישן דעם רױטהאָריקן מײדל און דער פֿאַרפּודערטער דאַמע שטײט זי. נײן, זי שטײט ניט. זי פֿליט. עראָטישע װינטן קערעװען איר לופֿטשיף‏… װעט זי נאָך בשלום לאַנדן? װעט זי נאָך שטײן בלײַבן מיט די פֿיס אױף דער ערד?

אין איר מאַנסאַרדע־שטיבל אױפֿן זעקסטן שטאָק טונקלט שױן אַװדאי. די גרױע הימל־לאַטע װערט ביסלעכװײַז אָפּגעװישט. זי װעט ליגן אױפֿן בעט, די גרױע װענט װעלן װערן גרױער, ענגער. זי װעט צײלן די טריט אױף די נאַקעטע טרעפּ. װעט זיך עמעצער אָפּשטעלן בײַ איר טיר?

װיל איך טאַקע ער זאָל קומען? װאָס האָב איך אים צו זאָגן? װאָס װיל איך פֿון אים הערן? אַ בתולה — פֿיר חדשים שװאַנגער‏… נײן, זי װעט אים דאָס ניט דערצײלן. זי קען אַפֿילו פֿון דעם ניט טראַכטן. ער האָט באַצאָלט פֿאַר דעם פֿאַרגעניגן, דער חשבון איז אונטערגעצױגן, באַצאָלט, פֿאַרענדיקט.

װי שנעל דאָס האָט פּאַסירט, טראַכט זי, די זעלבע װאָך װאָס זי איז געבליבן אַרבעטסלאָז איז געקומען דער בריװ פֿון איר טאַטן אַז ער איז קראַנק.

ער האָט געשריבן אַז ער מוז דורכגײן אַן אָפּעראַציע און קײן געלט איז ניטאָ. נאָך אַלץ, איז זי דעם טאַטן שולדיק אַ חובֿ. ער האָט פֿאַרקױפֿט זײַן טײל פֿון דער ירושה צו דעקן אירע רײַזע־הוצאָות קײן פּאַריז. אמת, ער האָט זיך דעמאָלט געקליבן חתונה צו האָבן און געװאָלט װאָס גיכער פּטור װערן פֿון זײַן דערװאַקסענער טאָכטער. אױך זי האָט געװאָלט װאָס װײַטער אַװעק פֿון דעם נײַעם פּאָרפֿאָלק.

דער בריװ איז װי אַ שלאָס װאָס פֿאַרהאַקט דעם רינג, אַ פּסיכאָלאָגישער רינג פֿון װעלכן זי קען זיך ניט באַפֿרײַען, און אפֿשר װיל זי זיך ניט באַפֿרײַען?

— איך נײטיק זיך אין אַ הלוואה — האָט זי געזאָגט צו איר באַװײַבטן, באַיאָרטן, רײַכן און אומדערמידלעכן באַװוּנדערער. די אידעע איז צו איר געקומען אומגעריכט. זי האָט אַרױסגעזאָגט די װערטער װי זײ װאָלטן געקומען ניט פֿון איר, נאָר פֿון קלאָדעט, אָדער סימאָנס װעלטבאַנעם.

— װיפֿל דאַרפֿסטו? — האָט ער געפֿרעגט.

— פֿינף טױזנט פֿראַנק.

— דאָס אַלץ?

— יאָ, אַזױ פֿיל דאַרף קאָסטן מײַן פֿאָטערס אָפּעראַציע.

— דו ביסט אַ קינד — זאָגט ער — דאָס איז ניט גענוג. — בעת ער רעדט, פֿאַרשליסט ער די טיר פֿון אינעװײניק. ער פֿאַרלעשט דעם לאָמפּ. זי זעט ניט זײַן פּנים. זי הערט זײַן שטים — הײס, צודרינגלעך, כריפּעװאַטע . זי טראַכט פֿון איר טאַטן. און אפֿשר טראַכט זי אין גאַנצן ניט? זי מאַכט צו די אױגן‏… װי שנעל דאָס אַלץ איז געשען. אַ טאָפּלטע אָפּעראַציע, דעם טאַטנס און דער טאָכטערס... און די מאַמע אין קבֿר ליגט אַ טאָפּלט פֿאַרשעמטע.

געדאַנקען לױפֿן, קײטלען זיך אײנע אין אַנדערן. זי דרעמלט אײַן און װעקט זיך איבער. דאָס שכנותדיקע בעט איז שױן פֿאַרנומען פֿון אַן אַנדערער פּאַציענטקע. אַ קראַנקן־שװעסטער גרײט זי צו צו דער אָפּעראַציע. דאָס רױט געלאָקטע מײדל מיטן פּערפֿעקטן פּראָפֿיל פֿון אינגערס אָדאַליסק פֿײַלט זיך די נעגל. זי שמײכלט צום לײדיקן בענקל װאָס ער האָט נאָר װאָס פֿאַרלאָזט.

דורך פֿאַרהאַקטע לאָדנס שפּאַרט אַ נײַער טאָג. ערשט איצט דערפֿילט זי דעם װײטיק אין בױך. דער װײטיק איז שאַרף װי טױזנט כּלבֿים װאָלטן געביסן אירע געדערעם. דאָס לײַב ברענט. זי זאָגט זיך אָפּ צו נעמען אַ באַטױבונג־פּיל. די קראַנקן־שװעסטער קוקט זי אָן מיט אײַנזעעניש. „קען איך אײַך ברענגען אַ לימאָנאַדע, קאַװע, טײ?“

נײן, זי װיל גאָרניט. זי װיל פֿילן דעם װײטיק ביז אין בײן. זי װיל אױסברענען דאָס װילדפֿלײש, אָפּשײלן די מאַסקע, דערקענען זיך אַלײן.

אױף דער גרינער לאָנקע פֿון איר יוגנט זעט זי דאָס מײדעלע, זי שפּילט זיך אין שערבלעך. זי האָט נאָר װאָס געפֿונען אַ װוּנדער־שערבל — און אַנטדעקט אַ פֿאַנטאַסטישע װעלט, אַ װעלט פֿון רױט און גרין און בלױ. בײַטשן קרעלן, גרינע פּערל, די קראָפּעװע גליט װי זיבן זונען, די שטײנער אױפֿן װעג זענען גאָלדענע מטבעות.

דאָס בלאָנדע שײגעצל פֿון יענער זײַט טײַך שטעלט איר אונטער אַ פֿיסל. ער רײַסט אַרױס דאָס שערבל פֿון אירע הענט. דאָס מײדעלע װײנט. דאָס מײדעלע אין איר װײנט נאָך איצט, װײנט נאָך אַלץ. דאָס צױבער־שערבל האָט דאָס שײגעצל צעבראָכן, מיט די פֿיס צעטראָטן‏…
— איז נאָך מעגלעך פֿאַר מיר צו װערן אַ קראַנקן־שװעסטער? — פֿרעגט זי מיט אַ שװאַכן קול.

— געװיס — ענטפֿערט די קראַנקן־שװעסטער — נאָך צװײ יאָר שטודירן איז דאָס שיסעלע צום ברעכן אין גאַנצן אײַערס, מיט אַלע צוגאָבן דערצו.

זי דרײט זיך אױס צו דער װאַנט. דאָס מײדעלע אױף יענער װײַטער, גרינער לאָנקע װישט זיך די אױגן, זי קוקט, טראַכט און דרימלט אײַן.
