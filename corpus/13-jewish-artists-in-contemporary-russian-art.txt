די פּראָבלעמען, וועלכע זײַנען אין די לעצטע עטלעכע צענדליק יאָרן אויף דעם געביט פֿון קונסט אַרויסגעשוווּמען, האָבן אפֿשר אין קיין שום לאַנד נישט דערגרייכט אַזאַ מדרגה פֿון שפּאַנונג, ווי אין רוסלאַנד. די נײַע קונסטאידעען, וועלכע האָבן אָנגעהויבן דאָ, זײַט דעם נידערגאַנג פֿון דעם אַזוי גערופֿענעם „פּערעדוויזשניטשעסטוואָ“, אַריבערצוּוואַנדערן פֿון וועסט־אייראָפּע, הויפּטזעכלעך פֿון פֿראַנקרײַך (מיט אַ שפּאָרער פֿאַרשפּעטיקונג), האָבן זיך אין אַ קורצער צײַט נישט נאָר פֿולשטענדיק אַקלימאַטיזירט, נאָר זיי האָבן זיך ווײַטער אַנטוויקלט און פֿאַרטיפֿט. אַזוי איז געווען מיט דעם סעזאַניזם, קוביזם, פֿוטוריזם, אַ"אַ. מיט דער גאַנצער ברייטקייט און טיפֿקייט פֿון דער רוסישער נשמה זײַנען די דאָזיקע נײַע קונסטאידעען אָדער קונסט־פֿילאָזאָפֿיעס אויפֿגענומען געוואָרן און נאָך דעם צוגעפֿירט ביז צו זייערע לעצטע, לאָגישע קאָנסעקווענצן. דאָס, וואָס דאָרט איז געווען אַ פּראָדוקט פֿון אַ האַרמלאָזער עקספּערימענטאַליסטיק און, אַלס פֿרײַער, נישט־אָבליגאַטאָרישער, שעפֿערישער אָביעקט, גילטיק געווען, איז דאָ אַנטוויקלט געוואָרן אין אַ טעאָריע, אין אַ קאַנאָן.

אויך די אומוואַנדלונג און די צעגלידערונג פֿון ריכטונגען זײַנען דאָ צוגעגאַנגען פֿיל ראַדיקאַלער און שאַרפֿער ווי ערגעץ וווּ. אַ דאַנק אָט דער ספּעציפֿיש רוסישער אויפֿנעמונגס־אַרט פֿון נײַע אידעען און פֿאָרמען, האָט רוסלאַנד אין משך פֿון די לעצטע 15־20 יאָרן אין דער קונסט־אַנטוויקלונג דערגרייכט אַזעלכע ווײַטע סטאַדיען, צו וועלכע יענע אייראָפּעיִשע לענדער, וואָס האָבן אייגנטלעך פֿריִער געדינט רוסלאַנד אַלס פֿאָרבילד פֿון קינסטלערישן פֿאָרטשריט, זײַנען נאָך נישט צוגעקומען. באַהויפּטן ווידער, אַז די נײַע רוסישע קונסט האָט אויסשליסלעך געשעפּט אירע קרעפֿטן פֿון אויסן, וואָלט געווען אַ טעות. די איקאָנע, דער לובאָק, די שילדן־מאָלערײַ — אָט דאָס זײַנען נישט אין אַ קלענערער מאָס געווען די אָנרעגערס פֿון די נײַע זוכענישן.

 באַזונדערס דער לובאָק און דער קליין־שטעטלדיקער שילד האָבן אין דער פֿאָרעם־וואַנדלונג געשפּילט אַ באַדײַטנדיקע ראָלע. פֿאַר די אויגן פֿון דעם קינסטלער האָט זיך אין זיי אַנטפּלעקט אַ נײַע וועלט פֿון הויכע קינסטלערישע ווערטן און מעגלעכקייטן. דאָס וואָס איז פֿריִער געווען פֿולשטענדיק איגנאָרירט און באַטראַכט אַלס אַ מינדערווערטיקע זאַך, איז דערהויבן געוואָרן צו אַן אַפּאָטעאָזע. דווקא אין זייער פּרימיטיווקייט און אומגעלומפּערטקייט האָט דער קינסטלער אַנטדעקט באַהאַלטענע און סודותדיקע כּוחות, וואָס זײַנען פֿיל שטאַרקער אוממיטלבאַרער, און דערפֿאַר איבערצײַגנדיקער און עמאָציאָנעלער איידער די ראַפֿינירטסטע פֿײַנהייטן פֿון דער „אָפֿיציעלער סאַלאָנקונסט“.

די צוויי אַזלאָ הויפּטפֿאַקטאָרן פֿאַר דער נײַער קונסט־געשטאַלטונג אין רוסלאַנד: די וועסט־אייראָפּעיִשע קונסט מיט איר גאַנצן רײַכטום פֿון אינטערעסאַנטע עקספּערימענטן און רעזולטאַטן פֿון איין זײַט, און די היימישע פֿאָלקסקונסט מיט איר גאַנצן פּראַכט פֿון עקזאָטיק, גראָטעסקייט און מערכנהאַפֿטיקייט פֿון דער אַנדערער זײַט, האָבן זיך עפּעס דורך אַ וווּנדערלעכן שיקזאַל אין איינער און דער זעלבער צײַט צוזאַמענגעשטויסן.

דער דאָזיקער צוזאַמענשטויס פֿון צוויי, לויט דער נאַטור גאַנץ פֿאַרשיידענע קונסט־עלעמענטן, האָט אין פּרינציפּ געדאַרפֿט פֿירן צון אַ זייער אינטערעסאַנטן קינסטלערישן אַספּעקט. די ווירקלעכקייט אָבער האָט אונדז אין דעם פּרט אַ ביסל אַנטוישט און זי איבערצײַגט אונדז, אַז צון אַ סינטעז איז מען נאָך פֿאָרלויפֿיק (אויסער איין־איינציקן פֿאַל, וועגן וועלכן איך דערמאָן שפּעטער) נישט צוגעקומען, און אַז די ביידע עלעמענטן קענען זיך נישט אָרגאַניש פֿאַראייניקן, נאָר זיי רײַסן זיך כּסדר פֿון אַנאַנדער, יעדער אין זײַן אייגענער ריכטונג, אין זײַן אייגענער וועלט. בײַם הײַנטיקן טאָג זײַנען מיר אויך עדות פֿון אַזאַ מין שפּאַלטונג אין דער רוסישער קונסט. פֿון איין זײַט האָבן מיר אַ ריי קינסטלער, וועלכע שטעקן פֿולשטענדיק אין דעם ראָמאַנטישן פֿאָלקלאָר, און פֿון דער אַנדער זײַט אַ ריי קינסטלער, וואָס האָבן זיך אָפּגעזאָגט פֿון יעדן מין סענטימענטאַלקייט און מיט דער גאַנצער סטיכיע זיך אָפּגעגעבן אוניווערסאַל־קינסטלערישע אויפֿגאַבן. אַחוץ אָט די ביידע גרופּן, וועלכע שטעלן מיט זיך פֿאָר צוויי גאַנץ פֿאַרשיידענע ריכטליניען, איז נאָך פֿאַראַן אַ גרופּע, וואָס זוכט באַוווּסט אָדער אומבאַוווּסט, די ביידע דערמאָנטע עלעמענטן אין איין גאַנצס צו פֿאַראייניקן.

דער באַדײַטנדיקסטער און כאַראַקטעריסטישסטער פֿאָרשטייער פֿון אַזאַ מין קונסט־אויפֿפֿאַסונג איז מאַרק שאַגאַל. ער איז אפֿשר אויך דער איינציקער קינסטלער, וועמען ס׳איז ווירקלעך געלונגען צוויי גאַנץ פֿאַרשיידענע וועלטן אין אַ גאַנצקייט צו אָרגאַניזירן. אין זײַנע ווערק שווימען דאָך דײַטלעך אַרויס די פֿאָרמאַלע עלעמענטן, פֿון וועלכע די דאָזיקע ווערק זײַנען אַנטשטאַנען: דער רוסישער לובאָק, דאָס אַלט־ייִדישע וואַנט־מאָלערײַ און דער קוביזם. אַ דאַנק אָבער זײַן איבערנאַציאָנאַלן, איבערפּערזענלעכן (אַחוץ זײַן שטאַרקער אינדיווידואַליטעט) כ׳וועל זאָגן: קאָסמישן אַרט פֿון קונסט־אָנשויונג, איז אים געלונגען אויפֿצוהייבן זיך הויך איבער דעם פֿאָרמאַלן פּאַרטיקולאַריזם און אין זײַן אייגענער, מעטאַפֿיזישער וועלט צו פֿאַרוואַנדלען די כּלומרשט קעגן אַנאַנדער פֿרעמדע וועלטן: די אָריענטאַלישע עקזאָטיק מיט איר גאַנצן מיסטישן אינהאַלט און דעם שטרענגן, אייראָפּעיִשן מאָנומענטאַלן קוביזם — אין אַ מעכטיקן, האַרמאָניש קלאַנגענדיקן כאָראַל. — איך חזר נאָך אַ מאָל איבער: שאַגאַל איז דער איינציקער אין דעם זין פֿענאָמען. די גאַנצע פּלעיאַדע פֿון יונגע, אַממייסטן ייִדישע קינסטלער, וועלכע באַמיִען זיך אויך דעם ייִדישן לובאָק צו פֿאַראייראָפּעיִזירן, ווײַזן אַרויס דערבײַ אַ זייער גרויסע אומבאַהאָלפֿנקייט. זיי פֿעלט גראָד יענע אייגנאַרטיקע גײַסטיקע סטרוקטור, וועלכע איז לעת־עתּה נאָר שאַגאַלס אייגנטום, און וועלכע האָט אים דערלויבט צו רעאַליזירן זײַן ווערק. און עס איז גאָר נישט קיין וווּנדער, וואָס זיי געפֿינען זיך אין אַזאַ שווערער לאַגע. אין אַ מאָמענט, ווען זייער גאַנצע נשמה איז פֿאַרכאַפּט געוואָרן פֿון איין זײַט דורך דעם וווּנדערלעכן צויבער פֿון דער אַלטער ייִדישער פֿאָלקסקונסט און מיסטיק און פֿון דער צווייטער זײַט, נישט אין אַ קלענערער מאָס, דורך די נײַע פֿאָרמען, וועלכע וואַקסן אויס אויף גאָר אַן אַנדערן באָדן, נעמלעך, אויף אַ באָדן פֿון מאַשינען און אינדוסטריע — איז יעדער מין אַנטשליסונג אויפֿן חשבון פֿון איינעם פֿון די ביידע קונסטפֿאַקטאָרן נישט קיין לײַכטע זאַך. די שטרענגע פֿאָרמאַלע איינהייטלעכקייט, וועלכע איז אַזאַ וויכטיקער פּאָסטולאַט פֿאַר יעדן קונסטווערק, האָט באַזונדערס בײַם הײַנטיקן טאָג באַקומען אַן אומגעהײַערע באַדײַטונג. מער ווי אַלע מאָל שטרעבט דער קינסטלער הײַנט גאַנץ באַוווּסט צו אַן איינהייטלעכער און אויסגעהאַלטענער פֿאָרעם, וועלכע גיט אַ באַשטימטע פֿיזיאָנאָמיע זײַן גאַנץ שאַפֿן. און דעריבער זאָגן זיך טאַקע אָפּ פֿיל מאָדערנע קינסטלער פֿון יעדן מין סענטימענטאַלקייט, פֿון איבערפֿלוס פֿון געפֿילמעקסיקייט, פֿון ספּאָנטאַנער אַרט שאַפֿן, און זיי פֿאַרלאָזן זיך מער אויף דעם ניכטערנעם אינטעלעקט, וועלכער איז נישט אַזוי פֿאַרפֿירעריש ווי דער בלינדער אינסטינקט (מעג ער זײַן אַפֿילו שעפֿעריש), נאָר פֿאַרקערט, ער גיט גאַראַנטיעס פֿאַר אַן עקזאַקטער, אויסגעהאַלטענער, באַוווּסטזיניקער פֿאָרעם. אַ בײַשפּיל שטעלט מיט זיך אין דעם פּרט פֿאָר ליסיצקי, וועלכער האָט זיך אויך אַ צײַט לאַנג אָפּגעגעבן דעם שאַגאַליזם (זײַנע „חד־גדיא“, „ייִנגל צינגל כוואַט“ אַ״אַ), האָט אָבער, אַ דאַנק זײַנע אַנאַליטישע פֿעיִקייטן שנעל זיך באַפֿרײַט פֿון דער דאָזיקער סענטימענטאַלקייט און אַריבער צו דער ריינער קאָנסטרוקציע (פּראָאון).

צו רעדן איבער אַן אַלגעמיינער באַשטימטער פֿיזיאָנאָמיע פֿון דער שאַפֿונג בײַ ייִדישע קינסטלער, סײַ אין רוסלאַנד, סײַ אין אַנדערע לענדער, איז איבער הויפּט אוממעגלעך. די פֿילזײַטיקייט, כ׳וועל זאָגן: די ענציקלאָפּעדישקייט פֿון זייער קונסט, וואָס נעמט זיך וואָרשײַנלעך פֿון דעם ספּעציפֿישן ייִדישן גײַסט, ווי אויך פֿון דעם מאַנגל פֿון אַ געוויסער קינסטלערישער טראַדיציע, איז אומגעהײַער גרויס. אַן ענציקלאָפּעדיסט אין דעם זין פֿון וואָרט איז נאַטאַן אַלטמאַן. ער צײַגט אונדז אין זײַנע ווערק דעם סך־הכּל פֿון די אַלע פֿאָרמען, וועלכע זײַנען אין משך פֿון די לעצטע יאָרן דערגרייכט געוואָרן. אַלץ איז דאָ פֿאַראַן; ס׳איז גאָרנישט פֿאַרפֿעלט געוואָרן: קעגנשטאַנדלאָזע זאַכן, פּיקאַסאָ, רעאַליסטישע צייכענונגען, פּאָרטרעט „לענין“, ייִדישע פֿאָלקס־אָרנאַמענטיק אאַז״וו. ער איז אַ גלענצנדיקער עקלעקטיק, וועלכער לעבט באמת דורך און דורך, מיט דער גאַנצער אויפֿריכטיקייט, די אַלע שוין פֿאַר אים צוגעגרייטע פֿאָרמען, און לאָזט זיי דורך, דורך זײַן אייגענער קינסטלערישער פּריזמע. זײַנע טעאַטער־דעקאָראַציעס פֿאַר אַקאָסטאַ געהערן צו די זעלבשטענדיקסטע און שטאַרקסטע זײַנע זאַכן, וועלכע מיר איז געלונגען צו זען. זיי זײַנען שטרענג אויסגעהאַלטן אין דער קאָנסטרוקציע און אין דעם טאָן (שוואַכער איז דער דריטער אַקט מיט דער שול).אַממייסטן סימפּטאָמאַטיש פֿאַר דער ספּעציפֿישער אייגנאַרט פֿון דער הײַנטיקער רוסישער מאָלערײַ, און גלײַכצײַטיק אַממייסטן קריסטאַליזירט פֿון אַלע אַנדערע ייִדישע מאָלער, איז — שטערנבערג. אַרײַנזאַפּנדיק אין זיך אַ גרויסע מאָס פֿון ריין מאָלערישער קולטור (ווי עס שײַנט: סעזאַן, אַנרי רוסאָ אַ״אַ) און נישט אין אַ קלענערער מאָס אויך די דערגרייכונגען פֿון קוביזם, האָט ער זײַן ווערק קאָנסעקווענט אַנטוויקלט, נישט אַזוי ווי די סופּרעמאַטיסטן האָבן עס געטאָן, צו די גרענעצן פֿון קינסטלערישער געשטאַלטונג (וואָס פֿירט אייגנטלעך לאָגיש צום זעלבסטמאָרד פֿון דער קונסט זעלבסט) — נאָר צו אַן אַבסאָלוטער פֿולקומענהייט פֿון באַהערשונג דעם מאָלערישן מאַטעריאַל. די שילדער־מאָלערײַ, וועגן וועלכער כ׳האָב אויבן דערמאָנט, אַז זי באַזיצט אומענדלעכע מאָלערישע מעגלעכקייטן, האָט שטערנבערגן געדינט אַלס דער וויכטיקסטער סטימולאַנט פֿאַר זײַנע בילדער. ער האָט זיך באַנוצט מיט דעם שילד ווי מיט אַ רוישטאָף, וועלכער איז נאָך דעם פֿאַראַרבעט און פֿאַרוואַנדלט געוואָרן אין פֿײַנע, ראַפֿינירטע און געשלאָסענע בילדער. דאָס וואָרט „בילד“ איז לעצטנס געוואָרן זייער שטאַרק איגנאָרירט פֿון די לינקע. דאָס האָט זיך איינפֿאַך גענומען דערפֿון, וואָס די נײַע קונסט איז, אין גרעסטן טייל אירן, באַזירט אויף לויטער עקספּערימענטן. שטערנבערג איז אפֿשר אַצינד דער איינציקער לינקער קינסטלער, וועלכער האָט זײַן קולט פֿאַר ריינע פֿאָרעם און מאַטעריאַל גענוי אַזוי ווי אַנדערע לינקע אָפּגעריסן און באַפֿרײַט פֿון דעם קעגנשטאַנד; גענוי ווי די עקסטרעמסטע נעאָקוביסטן און סופּרעמאַטיסטן האָט ער געלייזט די אויפֿגאַבן פֿון אַרטיקולאַציע, ריטעם, פֿאַקטור, וואַלער אאַז״וו נאָר דערבײַ נישט געבליבן שטעקן אין קעגנשטאַנדלאָזער עקספּערימענטאַליסטיק, און אַריבער צוריק צום קעגנשטענדלעכן; דערבײַ פֿאַרלירט זײַן מאָלערישע אַבסטראַקטהייט גאָרנישט אין איר קראַפֿט. פֿון קעגנשטאַנד, דורך אַבסטראַקציע צוריק צום קעגנשטאַנד — אין דעם ליגט דער פּאַראַדאָקס פֿון שטערנבערגס מאָלערײַ. שטערנבערג און שאַגאַל — דאָס זײַנען די איינציקע צוויי קינסטלער אין רוסלאַנד, וועלכע האָבן אויף צוויי פֿאַרשיידענע אופֿנים געלייזט אין פּאָזיטיוון זין די נײַע פּראָבלעמען פֿון דער מאָלערײַ, ד׳׳ה, זיי האָבן אונדז געגעבן די גאַראַנטיע, אַז קונסט איז אַ לעבעדיקע זאַך, וואָס מע קאָן נישט טעראָריסטיש אָפּרײַסן פֿונעם לעבן, ווי עס מיינען אַ טייל טעאָרעטיקער פֿון קאָנסטרוקטיוויזם.
