אַ לעבנסבילד אין אײן אַקט
פּערזאָנען
חיים־דוד - 	אַן אַרבעטער	 60 יאָר אַלט
חנה -	 	זײַן װײַב 		55 יאָר אַלט
אסתּר - 		זײער טאָכטער	 30 יאָר אַלט
בעני - 		זײער זון		 25 יאָר אַלט
מאָריס - 		אַ לאַנדסמאַן 	 38 יאָר אַלט
לילי - 		זײַן פֿרױ		 25 יאָר אַלט 
אַן אײנפֿאַך צימער בײַ אַן אַרבעטער־פֿאַמיליע. אױף די װענט הענגען בילדער פֿון פּראָמינענטע אַרבעטער־פֿירער. אַ שאַנק מיט ביכער, אַ טיש מיט שטולן. עס איז נאָך מיטאָג — װינטערצײַט — אין אױװן ברענט אַ פֿײַער. דער טיש איז אָנגעשטעלט מיט געשיר.
חיים־דוד און חנה אױף דער בינע
חנה: (װישט די טעלער) חיים־דוד, װאָס זשע, דו גײסט הײַנט נישט צוריק אין שאָפּ? װאָס איז הײַנט פֿאַר אַ יום־טובֿ?
חיים־דוד: (טרינקט טײ מיט לימענע) װאָס װעל איך דאָרט טון? כאַפּן אַ דרימל? אַז יאָ דרימלען, איז דאָך בעסער אין דער הײם, איך װעל דיר דערקלערן דעם חילוק, װעסטו זען, אַז איך האָב רעכט: אין װאָרקשאָפּ דרימל איך װי אַ שנײַדער, אָבער אין דער הײם קען איך מיר דערלױבן צו דרימלען װי אַ מענטש; פֿאַרשטײסט?
חנה: װאָס זשע, ס׳איז גאָר קײן אַרבעט נישטאָ?
חיים־דוד: און אַז עס איז יאָ דאָ עטלעכע דזשאָבס, זאָגט דער גאַװנער, אַז ער קען זײ אַלײן מאַכן. ער איז בילכער פֿון מיר. צו װאָס זשע איז ער אַ גאַװנער? דער חילוק איז נאָר, אַז ער פֿון אונדזער אַרבעט מאַכט אַ לעבן; און מיר פֿון זײַן אַרבעט מאַכן נאָר מיט די זײַטן. פֿאַרשטײסט, חנה?
חנה: גײ שױן גײ; מײנסט אַז די גאַװנערס אַרבעטן נישט שװער? גלײב מיר, חיים־דוד, אַ מאָל נאָך שװערער פֿון אײַך — נאָר איר אַרבעט מיט די הענט און זײ אַרבעטן מיט די קעפּ. 
חיים־דוד: אַזױ? טאָ פֿאַר װאָס זענען אונדזערע הענט געשװאָלן און זײערע קעפּ נישט?
חנה: װאָס פֿרעגסטו מיך, פֿון װאַנען זאָל איך דאָס װיסן? כ׳בין דאָך נישט מער װי אַ ייִדענע...
חיים־דוד: (הײבט זיך לאַנגזאַם אױף, גלײַכט אױס די בײנער) בעני אַרבעט?
חנה: (קרימט אים נאָך) בעני אַרבעט? איך װײס אַזױ פֿיל װי דו. קומט אַהײם, עסט זיך גוט אָן און גײט װײַטער. גאַנצע װאָכן האָב איך פֿון אים קײן פּעני נישט געזען. גײט אױף אַלע מיטינגס, קױפֿט אפֿשר צען פּײפּערס אַ טאָג און איז געװאָרן אַ גאַנצער שמעלקע מיט די מײַנערס; האַלט אין אײן פֿרעגן, פֿאַר װאָס לאָזט מען זײ אונטערגײן, פֿאַר װאָס לאָזט מען זײ פֿאַרשװאַרצט װערן? האָט זיך אַרײַנגענומען אין קאָפּ, אַז מען דאַרף נישט אַרבעטן; ס׳דאַרף נישט זײַן קײן אָרעם און רײַך. נו, פֿרעג איך דיך, װאָס האַלטסט זיך פֿאַר אַ חכם, קען דאָס מעגלעך זײַן?
חיים־דוד: אַזאַ יאָר אױף מיר װי גוט דאָס װאָלט געװען, װען די רײַכע זאָלן נאָר אײַנגײן דערױף.
חנה: נו, יאָ, דערװײַל גײט עס אױס צו מײַן קאָפּ. (קוקט אױפֿן זײגער) זע נאָר, עס איז שױן שפּעט און אסתּר איז נאָך נישטאָ צו דינער. אָרעם קינד מײַנס! זי האָרעװעט נעבעך אַזױ שװער און ביטער; זי איז דאָך די אײנציקע װאָס האַלט אױף דאָס הױז! (װישט די נאָז מיטן האַנטעך פֿון געפֿעס)
חיים־דוד: אַ גוט קינד, אין טאַטן געראָטן.
חנה: אַ גוט קינד און האָט נעבעך קײן מזל נישט. אַן אַנדער מײדל אין אירע יאָרן האָט שױן לאַנג חתונה געהאַט. איך אין אירע יאָרן בין שױן געװען אַ מאַמע און בײַ איר הײבט זיך נאָך גאָרנישט אָן. דאַכט זיך אַ קלוגע, אַ גוטע און נישט קײן מיאוסע, און דאָך קוקט זיך קײנער נישט אום אױף איר. װײ איז דער מאַמען!
חיים־דוד: זאָג מיר, איך בעט דיך, װי אַלט איז אונדזער אסתּר?
חנה: (בײז) אָט האָסטו אַ טאַטן צו מײַנע צרות, װײסט אַפֿילו נישט װי אַלט זײַן טאָכטער איז. (רױמט אים אין אױער אַרײַן) זי איז שױן דרײַסיק יאָר אַלט. דו װײסט װאָס עס מײנט הײַנטיקע צײַטן אַ מײדל פֿון דרײַסיק יאָר?
חיים־דוד: װאָס דען, איך װײס נישט? דרײַסיק איז נישט אַכצן. מײנסט, אַז איך זאָרג זיך װײניק פֿאַר איר? איך קען דאָך גאַנצע נעכט קײן אױג נישט צומאַכן פֿון צרות.
חנה: נעבעך, אַ ביטער רחמנות אױף דיר! דו שלאָפֿסט נישט, נאָר כראָפּעסט. און אַז דו הײבסט אָן צו כראָפּען קענסטו אַ טױטן אױפֿװעקן...
חיים־דוד: שױן, האָסט שױן אױפֿגעמאַכט דײַן געשליפֿן פּיסקל? נו, װעל איך טאַקע דיר צו להכעיס זיך גײן אַ ביסל צולײגן, כאַפּן אַ דזשים, און אַ ביסל פֿאַרגעסן אין די צרות.
חנה: נו, יאָ, מיט דעם זענט איר מענער געבענטשט; אַז איר לײגט זיך פֿאַרגעסט איר אין די צרות, אָבער װען מיר װײַבער לײגן זיך, הײבן זיך אונדזערע צרות ערשט אָן... װער קען דען שלאָפֿן, װער?
אױפֿטריט בעני (חיים־דוד קוקט אױף אים בײז)
בעני: (מיט אַ סך צײַטונגען אין אַלע קעשענעס. טוט אױס דעם ראָק און זעצט זיך צום טיש, לעזט. צום טאַטן:) װאָס קוקסטו אױף מיר מיט אַזעלכע בײזע אױגן, װאָס איז? כ׳בין דיר עפּעס שולדיק?
חיים־דוד: סקאָצל קומט, תּכשיט מײַנער, ביסט שױן מיט מזל אַהײמגעקומען? אַבי די מאַמע האָט מורא געהאַט, אַז דו װעסט פֿאַרלױרן װערן.
חנה: (מיט װײטאָג) װײ איז מיר! װי אַזױ גײט דאָס אַזאַ יונג אַרום פּוסט און פּאַסט? טוט נישט אַ האַנט אין קאַלטן װאַסער אַרײַן... װאָס װעט זײַן דער סוף דײַנער? װאָס טוט מען מיט דיר, אַדרבא זאָג?!
בעני: גיב מיר עסן. (לײענט װײַטער)
חנה: נו, חיים־דוד, האָסט שױן געהערט מײַנע צרות, גיב אים עסן. געװאַלד װעל איך שרײַען, געװאַלד, װי לעבט מען אױף דער װעלט? ער זאָל דאָס אַ פֿרעג טון, פֿון װאַנען נעם איך; װער גיט מיר; נישט זײַן עסק. קומט אַהײם, פֿרעסט זיך גוט אָן און גײט װײַטער. די גאַנצע װעלט זוכט ער צו פֿאַרזאָרגן, נאָר זיך נישט…
חיים־דוד: זאָג נאָר, זון מײַנער, פֿאַר װאָס, זאָלסטו געזונט זײַן, זעסטו נישט עפּעס צו פֿאַרדינען? דו װײסט דאָך, אַז מיר זענען נישט מער װי אָרעמע אַרבעטער און װאָס מען ברענגט נישט אַרײַן אין הױז איז נישטאָ. גיב אַ קוק אױף דײַן שװעסטער: ס'איז דאָך אַ ביטער רחמנות אױף איר. זי האָט דאָך שױן קײן כּוח נישט צו אַרבעטן. איז דאָס אַ יושר, אַז זי זאָל דאַרפֿן האָרעװען און דיך אױסהאַלטן?
בעני: טאַטע, איך האָב מיט דיר גאָרנישט װאָס צו רעדן. ערשטנס האָסטו דאָך נאָר װאָס אַלײן געזאָגט, אַז אסתּר האַלט מיך אױס. נו, בין איך איר שולדיק אַ דערקלערונג. מיט דיר אָבער האָט עס גאָרנישט װאָס צו טון. מאַמע גיב מיר עסן, איך בין הונגעריק!
חיים־דוד: נו, האָסט כאָטשע געהערט װי מען רעדט צו אַ טאַטן?
חנה: אײַ גוט, איך בין זיך מחיה; אַ מיצװה אױף דיר. אַ טאַטע ביסטו? אַ שמאַטע! אַ לײַטישער טאַטע עפֿנט אױף אַ מױל אױף אַזאַ יונג און אַז עס העלפֿט נישט, דערלאַנגט מען אים אַ פּאָר פּעטש. ער װאָלט שױן דרך־ארץ געהאַט פֿאַר דיר. אָבער דו? נײן! האָסט מער נישט די װערט. (גיט בענין צו עסן) אַ מיצװה אױף דיר!
חיים־דוד: הער מיך אױס, בן־יחיד מײַנער, פֿון הײַנט אָן און װײַטער זאָלסטו זיך בײַ מיר אין הױז מער נישט געפֿינען. זאָלסט מופֿן, דו הערסט צי נײן? מופֿן זאָג איך!
בעני: (עסט) איך נעם פֿון דיר קײן נאָטיס נישט.
חיים־דוד: (לױפֿט הין און צוריק אױפֿגערעגט) צו װעמען רעדסטו, צו װעמען, פֿרעג איך? האַ? (קלאַפּט אין טיש) װי אַ הונט װעל איך דיך פֿון דאַנען אַרױסטרײַבן! אַזױ דינסטו מיר אָפּ, װײַל איך האָב דיך אױף דער װעלט געבראַכט, האַ?
בעני: װען דו קומסט מיך פֿרעגן, װאָלט איך דיר אײַנגעשפּאָרט דעם װיכטיקן אױפֿטו. אַ קלײניקײט...
חיים־דוד: (בײז) װעסט שװײַגן, צי נײן?
בעני: (קאַלט) איך רעד דאָך צו דער זאַך. װאָס קאָכסטו דיך?
חיים־דוד: (אױפֿגערעגט) איך װעל דיך דערהרגענען, װעל איך דיך! (כאַפּט צו אים אַ בענקל)
חנה: (לױפֿט אַרײַן אין מיטן) שאַ, שאַ, צעלאָז דיך נאָר נישט. איך בין אױך דאָ. שלאָגן װילסטו אים גאָר? װאָס מײנסטו, ס'איז הפֿקר װעלט? (װײנט) זאָלסט נישט װאַגן אױף אים אַ האַנט צו לײגן, דו הערסט? גזלן װאָס דו ביסט!
חיים־דוד: (בלײַבט צעטומלט) אָט דאָס זענען די מאַמעס. פֿריִער הײסט זי אים דערלאַנגען פּעטש און באַלד האָט זי חרטה. װאַרט, װאַרט, געטרײַע מאַמע מײַנע, ער װעט דיר נאָך די בײנער צעברעכן.
חנה: (מיט טרערן) נישט דײַן עסק. מיש דיך ניט צװישן אונדז. איך װעל מיך שױן מיט אים פֿאַרגלײַכן (אין אַ זײַט) גזלן, האָסט דאָך געקענט פּרובירן מיט גוטן.
חיים־דוד: שלאָגט אײַך בײדע קאָפּ אין װאַנט. (אָפּ)
(חנה זעצט זיך בײַם פֿײַער, װײנט שטיל. פּױזע)
בעני: (גײט צו, נעמט זי צערטלעך אַרום) מאַמע, װאָס װײנסטו?
חנה: האָב איך דען נישט װאָס צו װײנען? ס'איז דאָך דאָ פּונקט װי אין גיהנום. (שנײַצט די נאָז) קײן פּרנסה איז נישטאָ, דער טאַטע פֿאַרדינט נישט, דו אױך נישט, דערצו קריגט מען זיך אַרום; אױ װײ איז מיר!
בעני: מאַמע, באַרויִק דיך. דײַנע טרערן צעברעכן מיר דאָס האַרץ. װעסט זען, מאַמע, עס װעט נאָך אַלץ גוט זײַן. איך האָב אַן אױסזיכט אױף אַ גוטן דזשאַב און באַלד װי איך װעל אָנהײבן אַרבעטן װעל איך דיר אַװעקגעבן ביז דער לעצטער פּעני. (גײט הין און צוריק) נו, װאָס זאָל איך טון, אַן די צײַט איז אַזױ שלעכט? און אַז איך װעל אַװעקגײן פֿון הױז, און אַרומװאַנדערן איבער די גאַסן, אפֿשר נאָך װערן אַ טרעמפּ, װעט זײַן בעסער?
חנה: (שפּרינגט אױף) זאָל גאָט אָפּהיטן,מײַן קינד! װער טרײַבט דיך דען? אָט װיפֿל עס איז דאָ װעט מען זיך טײלן. װאָס זאָל איך טון, איך בין דאָך אַ מאַמע. מן־הסתּם איז מיר אַזױ באַשערט; מן־הסתּם דאַרף אַזױ זײַן...
בעני: נײן, מאַמע, האָסט אַ טעות. דאַרפֿן דאַרף נישט אַזױ זײַן, נאָר עס איז אַזױ.
חנה: (הײבט זיך אױף) װאָס איז דער דיפֿרענץ, אַזױ צי אַזױ, אַבי עס פֿעלט נישט קײן צרות. איך װעל אַרײַנגײן אין קיך אָנװאַרעמען אסתּרס דינער און װען זי װעט אַרײַנקומען, זאָלסטו מיך רופֿן. (אָפּ)
בעני (זעצט זיך בײַם פֿײַער, לײענט. אַ קלאַפּ אין טיר) קאַם אין!
אױפֿטריט לילי
לילי: גוד אַפֿטערנון. עקסקיוז מי, איז אײַער שװעסטער אין דער הײם?
בעני: נײן. אָבער זי װעט באַלד קומען. זיצט.
לילי (זעצט זיך, צעשפּיליעט דעם מאַנטל, שמײכלט קאָקעטיש) איך האָב אַפֿילו קײן צײַט נישט, דאָך װעל איך װאַרטן, װײַל איך מוז זי זען.
בעני: װאָס זענט איר אַזױ ביזי? און װאָס האָט איר קײן צײַט נישט?
לילי: איך דאַרף גײן צו מײַן דרעסמײקערין.
בעני: דאַכט זיך איר טראָגט אַ זײער שײן קלײד און שױן דאַרפֿט איר װידער זײַן בײַ אײַער דרעסמײקערין?
לילי: (שמײכלט קאָקעטיש) דאָס הײסט בײַ אײַך אַ שײן קלײד? גלײבט מיר, אַז אַ סך שענערע האָב איך שױן אַװעקגעװאָרפֿן. ערשט נעכטן האָב איך אַװעקגעשענקט זעקס קלײדער פֿון פֿאַרשײדענע קאָלירן צו מײַנער אַן אָרעמער קוזינע, װײַל פֿאַר מיר פּאַסן זײ נישט מער.
בעני: (פֿאַרביטערט) אַזױ? פֿאַר אײַך פּאַסן זײ נישט מער און איר האָט זײ אַװעקגעשענקט. (פֿאָרשנדיק) איך בעט אײַך, און אײַער מאַן װײסט פֿון די אַלע קלײדער װאָס איר מאַכט און שענקט אַװעק?
לילי: געװיס װײסט ער. ער מוז דאָך פֿאַר זײ באַצאָלן. און באַצאָלט טאַקע מיט ליבשאַפֿט.
בעני: נײן, ער באַצאָלט מיט געלט. מיט ליבשאַפֿט און חניפֿה באַצאָלט איר. װי עס װײַזט אױס האָט אײַך אײַער מאַן שטאַרק ליב.
לילי: (צופֿרידן) פֿון װאַנען װײסט איר דאָס?
בעני: אָ, איך רעכן אַזױ. אַזאַ פֿרױ װי איר לאָזט זיך ליב האָבן.
לילי: נו, און װען איך זאָל זײַן אײַער פֿרױ װאָלט איר מיך אױך ליב געהאַט?
בעני: װאָס קען איך װיסן װאָס עס װאָלט געװען? איך װײס נאָר װאָס עס איז איצט. (פּױזע) זאָגט מיר, איך בעט אײַך, און איר האָט אײַער מאַן ליב?
לילי: (צעגערט) װעל... סאַם טײַמס, יו נאָו...
בעני: אין די סאַם טײַמס איז דאָך אױך נאָר דערפֿאַר װײַל ער גיט אײַך נאָך אַלץ װאָס איר װילט... אָבער װען נישט דאָס... האַ? יאָ, איך פֿאַרשטײ, לילי?
לילי: מעגלעך, אַז איר האָט רעכט.
בעני: אַ שאָד װאָס איר זענט נישט מײַן פֿרױ.
לילי: (אין פֿאַרלעגנהײט) נו, װאָס װאָלט געװען װען יאָ? (קאָקעטירט אים).
בעני: איך װאָלט אײַך באַהאַנדלט פּונקט װי איר פֿאַרדינט. (זי װערט אומרויִק. פּױזע) איר װײסט, לילי, איר זענט זײער שײן. (נעמט זי פֿאַר דער האַנט) זאָגט מיר, װי פֿאַרברענגט איר אײַער פֿרײַע צײַט?
לילי: אַ מאָל אין טעאַטער, אַ מאָל אױף אַ דאַנס. אָבער צו װאָס דאַרפֿט איר דאָס אַלץ װיסן?
בעני: גאָרנישט, גלאַט אַזױ. איר און אײַער מאַן זענט דאָך אונדזערע פֿרײַנד, נישט אמת?
לילי: שור. מײַן מאָריס קען דאָך אײַך נאָך פֿון דער הײם.
בעני: אָ יעס, זאָגט מיר, לילי, און אַז איר גײט אױף די פּלעצער װאָס איר האָט נאָר װאָס אױסגערעכנט, גײט איר דאָך געװיס אין דער באַגלײטונג פֿון אײַער מאַן, נישט אמת?
לילי: אָ נאָו; מאָריס האָט נישט ליב די זאַכן. דערפֿאַר דערלױבט ער מיר צו גײן װוּ און מיט װעמען איך װיל.
בעני: און אַז איר קומט אַהײם שפּעט בײַ נאַכט, מאַכט ער אױף די טיר פֿאַר אײַך?
לילי: װאָס פֿאַר אַ פֿראַגע? האַ, האַ. איבעריקנס, איך האָב דאָך אַ שליסל.
בעני: אַזױ, איר זענט אַ מאַדאַם מיט אַ שליסל. זײער פֿײַן, זײער שײן.
לילי: (װערט פֿאַרדעכטיק) איך בעט אײַך, צו װאָס די אַלע פֿראַגן? װאָס זענט איר — אַ דזשאַדזש, װאָס איר נעמט מיך אױפֿן קרײצפֿאַרהער?
בעני: (בײז) הלװאַי װאָלט איך עס געװען, װאָלט איך געהײסן אַזעלכע מיקראָבן, װי איר, אױסראָטן, װײַל איר זענט אַ פּעסט פֿאַר דער געזעלשאַפֿט.
לילי: װאָס פֿאַר אַ חוצפּה! װי װאַגט איר מיך צו באַלײדיקן, איר שנאָרער, איר קבצן! איך בין געקומען צו אײַער שװעסטער און נישט צו אײַך. אַזאַ געמײנהײט, מיך אַזױ צו באַלײדיקן! (האַסטיק אָפּ מיט אַ שטאַרקן קלאַפּ אין דער טיר).
בעני: (קוקט איר לאַנג נאָך) אָט דאָס איז אונדזער פּראָגרעס! אַלץ האָט שױן די װיסנשאַפֿט דערגרײכט, נאָר װי אַזױ אַזעלכע װײַבער צו מאַכן פֿאַר מענטשן, אָט צו דער שטופֿע זענען מיר נאָך נישט געקומען.
אױפֿטריט אסתּר.
בעני: (לױפֿט איר אַנטקעגן) האַלאָו, אסתּר, אַזױ שפּעט צו דינער?
אסתּר: װאָס האָב איך פֿאַרשפּעטיקט? (טוט זיך אױס).
בעני: האָסט שױן געפֿינישט?
אסתּר: (פֿאַרביטערט) פֿאַר הײַנט, אָבער נישט חלילה אױף שטענדיק.
בעני: זײַ נישט קײן נאַר. ביסט אַ מײדל, װעסט חתונה האָבן איז אױס אַרבעט. זעסטו בײַ מיר װעט זיך עס קײן מאָל נישט ענדיקן.
אסתּר: װאָס? דאָס לײדיק גײן?
בעני: נו, װאָס קען איך טון, אַז איך קריג נישט קײן אַרבעט! דו ביסט דאָך נישט די מאַמע, דו דאַרפֿסט דאָך יאָ פֿאַרשטײן, אַז עס איז נישט מײַן שולד.
אסתּר: איך פֿאַרשטײ, איך פֿאַרשטײ...
בעני: אסתּר, װעסט הײַנט אָװנט גײן צום לעקטשער? די טעמע איז זײער אינטערעסאַנט און װעט באַהאַנדלט װערן פֿון אַ גוטן רעדנער.
אסתּר: לאָז מיך צו רו, איך האָב נישט קײן געדולד.
בעני: װילסט נישט, װעל איך אַלײן גײן. אסתּר, האָסט אפֿשר אַ פּאָר שילינג? אױף מײַן ערנװאָרט װי איך װעל זײ דיר אָפּגעבן מאָרגן.
אסתּר: און װוּ זענען די נעכטיקע? ס'האָט דאָך אױך געזאָלט זײַן מאָרגן. אָבער דער מאָרגן, דאַכט זיך, װעט קײן מאָל נישט קומען. (גיט אים געלט).
בעני: טענקס, ביסט אַ ספּאָרט. טשיריאָו, בײַ בײַ. (אָפּ)
(אסתּר מאַכט צו רעכט דאָס פֿײַער, זינגט אַ פּאָר ערנסטע טענער, זעצט זיך און רופֿט, מאַמע, מאַמע! חנה לױפֿט אַרײַן, װישט זיך די הענט)
חנה: האָסט מיך גערופֿן, טאָכטער? װילסט אַװדאי עסן. אָט טראָג איך דיר שױן אַרײַן. (לאָזט זיך גײן)
אסתּר: מאַמע, קײנער איז דאָ נישט געװען?
חנה: נײן, מײַן קינד. אָט ברענג איך דיר אַרײַן דײַן דינער.
אסתּר: מען דאַרף נישט, מאַמע, איך װעל שױן שפּעטער עסן.
חנה: שפּעטער, שפּעטער, אַלץ איז בײַ דיר אױף שפּעטער. אױ, קינד מײַנס, פֿון אָפּלײגן אױף שפּעטער קומט קײן גוטס נישט אַרױס. דאָס האַרץ װערט איבערגעחלשט, עס פֿאַרגײט דער אַפּעטיט און שפּעטער װילט זיך שױן נישט מער.
אסתּר: דאַרף מען נישט. זעסטו, קײן גרעסער אומגליק זאָל נישט טרעפֿן. איבעריקנס, אַז עס אַרט מיך נישט, װאָס אַרט עס דיך?
חנה: איך בין דאָך אַ מאַמע! אַז איך זע װי דו גײסט אױס װי אַ ליכט, האָסט שױן קײן כּוח נישט אױף די פֿיס צו שטײן, װילסטו עס זאָל מיך נישט אַרן?
אסתּר: (בײז) װאָס װילסטו פֿון מיר האָבן, מאַמע? הײבסט שױן װידער אָן? אפֿשר בין איך דיר אין װעג, װעל איך אָפּטרעטן און — אַ סוף!
חנה: איך רעד, פֿון האַרצװײטיק רעד איך. מײן איך דען אױף שלעכטן? איך האָב דיך געבעטן אַלע יאָרן, אסתּר זײַ נישט קײן צו קלוגע, טו אַזױ װי אַלע מײדלעך. גײ אױף אַ דאַנס, אױף אַ חתונה, אין טעאַטער; אפֿשר װעט גאָט העלפֿן, װעסט זיך באַקענען מיט אַ יונגן־מאַן און ס'װאָלט עפּעס געװאָרן דערפֿון. נו, האָסטו געזאָגט, אַז איך װײס נישט און פֿאַרשטײ נישט... ביסט נאָכגעגאַנגען דײַן אײגענעם קאָפּ. נו, האָסטו גוט אױסגעפֿירט?
אסתּר: װאָס זאָל איך טון, אַז איך געפֿין נישט קײן אינטערעס און קײן פֿאַרגעניגן אין די אַלע פֿאַרװײַלונגען, װאָס דו האָסט נאָר װאָס אױסגערעכנט. נײן, מאַמע, נישט יענע יונגע־לײַט אַפּעלירן צו מיר, װאָס גײען זוכן מײדלעך אױף דאַנסעס און חתונות. זײ זענען דאָך ספּאָרטסלײַט, איז דאָס חתונה האָבן בײַ זײ אױך אַ ספּאָרט. אַ סך פֿון יענע יונגע־לײַט האָבן אַפֿילו נישט קײן אױסזיכט פֿון װאָס אַ לעבן צו מאַכן און דאָך נעמען זײ אַ מײדל און פֿאַרדרײען איר אַ קאָפּ.
חנה: נישקשה, גאָט פֿאַרלאָזט נישט. אַ ייִדישע טאָכטער דאַרף און מוז חתונה האָבן.
אסתּר: נו, יאָ, דאָס איז דאָך דאָס אומגליק, װאָס זי מוז. דערפֿאַר זענען פֿאַראַן אַזױ פֿיל גרושות און עגונות. און איך זאָג, אַז אײדער שלעכט חתונה האָבן איז בעסער צו פֿאַרבלײַבן אַן אַלטע מױד.
חנה: אָט דאָס האָסטו דיך אױסגעלערנט אױף די מיטינגס און לעקטשערס װוּ דו גײסט, פֿון די אַלע ביכער װאָס דו לײענסט. — (צײַגט אױף די בילדער) זײ זענען דײַנע לערער, דײַנע װעגװײַזער. װאָס אַרט דיך, אַן דײַן מאַמעס האַרץ װערט צעבראָכן? און טאַקע אין דער אמתן, װאָס פֿאַר אַ װערט האָט אַן אַלטע מאַמע בײַ אַזעלכע קלוגע קינדער װי מײַנע?
אסתּר: (נערװעז) נו, װאָס זשע װילסטו? אַדרבא זאָג, װאָס זאָל איך טון?
חנה: קענסט נאָך הײַנט אױך חתונה האָבן. מען האָט מיר אָנגעשלאָגן אַ גאַנץ פֿײַנעם שידוך פֿאַר דיר. נאָר איך קען דאָך דיך און װײס, אַז דו װעסט נישט װעלן.
אסתּר: (מיט װײטיק) הם, אַז דו אַלײן זאָגסט, אַז איך װעל נישט װעלן, שטעל איך מיר שױן פֿאָר דעם חתן...
חנה: גלײב מיר – אַ מענטש מיט מענטשן גלײַך. אַ שײנער, אַ רײַכער, אַן אָנשטענדיקער, נאָר...
אסתּר: נאָר װאָס? ער האָט דעם הױקער?
חנה: חלילה, זאָל גאָט היטן! אַזעלכן װאָלט איך אַלײן אױך נישט געװאָלט. (נעמט זי אַרום צערטלעך) נאָר... פֿאַרשטײסט, טאָכטער מײַנע, ער איז אַן אַלמן מיט זעקס קינדער, (כאַפּט אונטער) אָבער אַ פֿײַנער מאַן.
אסתּר: (װערט היסטעריש) שװײַג, מאַמע; שװײַג, רעד נישט מער, װײַל איך װעל אַראָפּ פֿון זינען. (האַלט זיך פֿאַרן קאָפּ און לױפֿט הין און צוריק).
חנה: נו, האָב איך גאָרנישט געזאָגט. (אױף אַ זײַט) איך האָב דאָך געװוּסט, אַז זי װעט נישט װעלן. (אָפּ)
אסתּר: (זעצט זיך בײַם פֿײַער, צעװײנט זיך שטאַרק. פּױזע. שטעלט זיך אױף, קוקט אַרײַן אין שפּיגל און װישט אָפּ די אױגן. זיפֿצט, באַרויִקט זיך, נעמט אַרױס אַ בוך פֿון שאַנק, לײענט איבער דעם טיטל [די פֿרױ װאָס שטײט אין מיטן, פֿון אַרציבאַשעװ]. פֿאַררײכערט אַ ציגאַרעט. נעמט לײענען. אַ קלאַפּ אין טיר.) קאַם אין!
(אױפֿטריט מאָריס. זי לױפֿט אים אַנטקעגן)
האַלאָו, מאָריס, װאָס מאַכט איר? אַן אמתער גאַסט. איך האָב דאָך אײַך שױן אַזױ לאַנג נישט געזען. זיצט.
מאָריס: אַ דאַנק אײַך, אסתּר, פֿאַר פֿרעגן. (טוט זיך אױס) װעט איר מיר דערלױבן צו זיצן אױף מײַן געװיינלעכן פּלאַץ.
אסתּר: שור, מיט פֿאַרגעניגן. (ער זעצט זיך).
מאָריס: נו, װאָס הערט מען בײַ אײַך דאָ? איך האָב שױן פֿיל מאָל אָפּגעמאַכט בײַ מיר אַהערצוקומען, אָבער יעדעס מאָל מאַכט זיך עפּעס אַנדערש און ביז הײַנט האָב איך נישט געקענט אַדורכפֿירן מײַן באַשלוס. נו, װאָס מאַכט איר, אסתּר? װאָס מאַכן אַלע? איז עפּעס פֿאָרגעקומען נײַס בײַ אײַך דורך דער צײַט װאָס איך בין נישט געװען?
אסתּר: בײַ אונדז אין נאָך אַלץ דאָס זעלבע. קײן זאַך האָט זיך נישט געענדערט. (לאָזט אַראָפּ די אױגן).
מאָריס: (באַרויִקט) אַ מאָל איז בעסער אַזױ. איר קענט דאָך דאָס ענגלישע שפּריכװאָרט: „נאָו ניוז איז גוד ניוז“. נו, איצט װעל איך מיר פֿאַרסמױקן מײַן פּײַפּ. אפֿשר װעל איך זיך פֿילן װי אַ מאָל. (רײכערט).
אסתּר: (פֿאָרשנדיק) װאָס רעדט איר, מאָריס, װאָלט איר דען געװאָלט עס זאָלן זיך אומקערן די אַמאָליקע צײַטן? (פּױזע).
מאָריס: און אײַך װוּנדערט דאָס, האַ?
אסתּר: יעס, זײער. זאָל איך גלײבן, אַז איר זענט נישט צופֿרידן?
מאָריס: אַבסאָלוט נישט!
אסתּר: אין װעלכן זין?
מאָריס: אין יעדן זין פֿון װאָרט.
אסתּר: ס'איז אומגלײבלעך. דאַכט זיך, אַז איר האָט אַלץ װאָס קען אַ מענטשן צופֿרידנשטעלן. אַ גוט געשעפֿט, אַ שײנע מאָדערנע פֿרױ, מיט װעלכער איר האָט זיכער נישט חתונה געהאַט קעגן אײַער װילן. װאָס נאָך קען זיך אַ מאַן װינטשן הײַנטיקע צײַטן?
מאָריס: (דערשטױנט) אסתּר, איר זאָלט פֿרעגן אַזאַ פֿראַגע, אָט דאָס װוּנדערט מיך שטאַרק. איר, װאָס פֿאַרשטײט אַנדערש װי אַנדערע פֿרױען; איר, װאָס קוקט מיט אַנדערע אױגן אױפֿן לעבן, אױף פּאַסירונגען; איבער הױפּט װען איר קענט מיך שױן אַזױ פֿיל יאָרן, קענט מײַן כאַראַקטער, מײַנע אידעען, מײַנע אָנשױונגען; איר זאָלט דענקען, אַז איך קען זײַן צופֿרידן. אָט דאָס װוּנדערט מיך! (נעמט איר האַנט אין זײַנער) אסתּר, איך בין באַגאַנגען אַ נאַרישן אומזיניקן שריט, װעלכער װעט מיך רויִנירן און איך װעל זיך קײן מאָל נישט פֿאַרגעבן.
אסתּר: (דערשטױנט) מאָריס, װאָס רעדט איר? איך פֿאַרשטײ אײַך נישט. אַז איר דערלױבט זיך אַזױ פֿרײַ אױסצודריקן, שטעל איך מיך פֿאָר װאָס איר לעבט איבער. איך בעט אײַך דערצײלט מיר אַלץ, אפֿשר װעל איך אײַך קענען העלפֿן, װי אײן פֿרײַנד אַ צװײטן. איר קענט זיך קױם פֿאָרשטעלן װי אײַערע װערטער האָבן אױף מיר געװירקט. זאָגט מיר, אין װאָס באַשטײט אײַער אומצופֿרידנהײט?
מאָריס: אין מײַן געזעצלעכן פֿאַרבינדן זיך מיט אַזאַ פֿרױ, װעלכע איז אַבסאָלוט נישט פֿאַר מיר. איך װײס איר װעט האַלטן מײַן אױסדרוק פֿאַר אַן אומזין. איר װעט פֿרעגן, װאָס האָט מיך געצװוּנגען חתונה צו האָבן מיט איר. אָבער איך קען אײַך בלױז ענטפֿערן: איך װײס אַלײן נישט פֿאַר װאָס איך האָב עס געטון. איך האָב זיך מיט איר באַקענט בײַ אַ פֿרײַנד. זי איז געװען שײן, יונג און צאַרט. איך בין געװען נאַיִװ אין דעם זין און זיך געלאָזט פֿון איר דעם קאָפּ פֿאַרדרײען. יעדן אָװנט פֿלעגט זי מיך אָפּװאַרטן בײַם געשעפֿט און װי איך בין נאָר אַרױס אין גאַס, האָט זי מיך אָנגענומען אונטערן אָרעם; זי איז געװען אַזױ ליבנסװירדיק! דער ריח פֿון אירע קאָסטבאַרע קאָסמעטיקעס האָט מיך פֿאַרכּישופֿט און עס האָט מיך פֿאַקטיש געצױגן צו איר. איך בין געװען שיכּור פֿון לײַדנשאַפֿט און אָן איבערלײגונג, אָן אַ חשבון װעגן קאָנסעקװענצן, האָב איך זיך מיט איר פֿאַרבונדן. איך בין אָבער באַלד געקומען צום באַװוּסטזײַן; געעפֿנט מײַנע אױגן און דאַן ערשט אױסגעפֿונען, אַז זי איז אַ פֿרױ מיט אַלע אײגנשאַפֿטן, אַ שײן פּנים, אַ שלאַנקע פֿיגור, מיט מאַניקירטע נעגל, אָבער דאָס בעסטע, דאָס אײדלסטע װאָס אַ מענטש דאַרף פֿאַרמאָגן — אַ נשמה, אָט דאָס איז בײַ איר נישטאָ...
אסתּר: דאָס איז שרעקלעך! עס איז אָבער קײן צװײפֿל נישט, אַז זי ליבט אײַך דאָך.
מאָריס: זי ליבט מיך? אַזאַ פֿרױ װײסט נישט פֿון קײן ליבע... זי זוכט מײַן געלט װעלכעס זי פֿאַרשװענדט אױף נאַרישקײטן; זי ליבט מיך דערפֿאַר װײַל איך שטער איר נישט צו גײן אױף יענע פּלעצער װאָס פֿאַרשאַפֿן איר פֿאַרגעניגן, שטעלן צופֿרידן אירע לײַכטזיניקע פֿאַרלאַנגען. איך מאַך איר אַפֿילו קײן פֿאָרװוּרף נישט, װען זי קומט אַהײם שפּעט בײַ נאַכט. די ערשטע צײַטן פֿלעג איך גײן מיט איר, װײַל איך האָב נישט געװאָלט מענטשן זאָלן רעדן; איך בין אָבער מיד געװאָרן פֿון דעם סאָרט לעבן. יעדן טאָג קומען אַרײַן גרױסע בילס פֿון פֿאַרשידענע פֿירמעס און איך צאָל. דער סוף װעט זײַן, אַז זי װעט מיך טרײַבן צו באַנקראָט.
אסתּר: (זיפֿצט) יאָ, יאָ, אַזױ איז דאָס לעבן. דער, װאָס קען לעבן, װיל נישט, און דער, װאָס װיל לעבן, קען נישט... אָבער דאָך דאַרפֿט איר אײַער האָפֿענונג נישט אױפֿגעבן. זי איז נאָך יונג, מעגלעך, מיט דער צײַט װעט זי פֿאַרשטײן װי אָפּצושאַצן איר גליק.
מאָריס: איך װײס, אַז איר זאָגט עס נאָר, כּדי מיך צו טרײסטן. איר זענט אַ טרײַע, ליבע נשמה. (זיפֿצט) אַך, װען איך װאָלט דאַן פֿאַרשטאַנען דאָס, װאָס איצט.
אסתּר: יאָ, װען צײַטן זאָלן זיך אומקערן, װיפֿל אומגליקלעכע װאָלטן גליקלעך געװאָרן! אָבער מיר גײען נישט צוריק, נאָר פֿאָרױס, חבֿר...
מאָריס: אַ העלפֿט פֿון מײַן לעבן װאָלט איך אָפּגעגעבן, װען עס זאָלן זיך װידער אומקערן יענע גליקלעכע, אינטערעסאַנטע שטונדן, װען איך פֿלעג דאָ, אױף דעם זעלבן אָרט, פֿאַרברענגען מיט אײַך אין לעבהאַפֿטע דיסקוסיעס. גאַנצע פּראָבלעמען פֿלעגן מיר באַהאַנדלען. איר געדענקט עס, אסתּר? אָ, װי שײן און דערהױבן איז יענע צײַט געװען און װי מאָנאָטאָן און לאַנגװײַליק איז אַלץ איצט!...
אסתּר: (דרײט אױס דעם קאָפּ, װישט די אױגן) פֿאַר װאָס האָט איר דאַן נישט פֿאַרשטאַנען, נישט געפֿילט דאָס, װאָס איצט?
מאָריס: אָבער איצט פֿאַרשטײ איך, יאָ אסתּר?
אסתּר: יעס, נאָר איצט איז צו שפּעט...
מאָריס: (שטײט אױף אַנטשלאָסן) אסתּר, איך װיל זיך מיט אײַך געזעגענען, איך פֿאָר אַװעק.
אסתּר: (דערשטױנט) איר פֿאָרט אַװעק? װוּ אַהין?
מאָריס: מיר איז קײן אונטערשײד נישט. איך װײס נאָר, אַז איך מוז אַװעק פֿון דאַנען, אױב נישט װעל איך אַראָפּ פֿון זינען. אָבער אײדער איך פֿאָר, האָב איך צו אײַך אַ בקשה; און איך האָף, אַז איר װעט מיר נישט אָפּזאָגן. (נעמט איר האַנט) אַז איך װעל צו אײַך שרײַבן, װעט איר מיר ענטפֿערן?
אסתּר: װאָס פֿאַר אַ פֿראַגע! איר פֿילט דאָך מן־הסתּם, אַז איך בין אײַך אַ גוטער־פֿרײַנד און, עס װעט מיך זיכער אינטערעסירן צו װיסן װוּ איר זענט און װאָס איר מאַכט.
מאָריס: אסתּר, איר פֿאַרשטײט מיך נישט, צי איר װילט מיך נישט פֿאַרשטײן? איך מײן (צעגערט), אַז איך װעל אײַך שרײַבן איר זאָלט קומען צו מיר, װעט איר קומען?
אסתּר: (צװײפֿלט) מאָריס, װי קען איך?! נו, און אײַער פֿרױ?
מאָריס: איך װעל זי גטן.
אסתּר: (נאָכדענקענדיק) מאָריס, זײַט אױפֿריכטיק און זאָגט מיר דעם אמת. זענט איר זיכער, אַז איר ליבט זי נישט?
מאָריס: נײן, איך בין אָפֿן־האַרציק, װי איר פֿאַרלאַנגט עס פֿון מיר.
אסתּר: (אַנטשלאָסן) אַ דאַנק אײַך! (פּױזע. קעמפֿט מיט זיך).
מאָריס: װאָס טראַכט איר, אסתּר? האָב איך אײַך געברענגט אין אַ פֿאַרלעגנהײט אָדער צװײפֿלט איר נאָך אַלץ אין מײַן באַהױפּטונג?
אסתּר: (אַנטשלאָסן) מאָריס, איך האָב דיך ליב. איך װעל אָנשטרענגען אַלע מײַנע כּוחות דיך גליקלעך צו מאַכן מיט מײַן ליבע. אָ, װען דו זאָלסט װיסן װיפֿל שלאָפֿלאָזע נעכט מיך האָט געקאָסט דײַן פֿאַרבינדן זיך מיט אַ צװײטער. איך האָב פּרובירט צו דערשטיקן מײַנע געפֿילן, אָבער עס איז מיר נישט געלונגען און מײַן פֿאַרביטערט האַרץ האָט רעאַגירט אױפֿן גאַנצן גאַנג פֿון מײַן לעבן.
מאָריס: אַך, װי מענטשן זענען בלינד און זעען נישט װאָס אַרום זײַ טוט זיך! פֿאַר װאָס האָסטו מיר נישט געעפֿנט מײַנע אױגן דאַן, װען עס איז נאָך געװען צײַט צו פֿאַרמײַדן די אַלע שמערצן און פּײַן, װאָס מיר בײדע האָבן איבערגעלעבט!
אסתּר: טײַערער מײַנער, מײַן געפֿונען גליק! לאָמיר זיך באַמיִען צו פֿאַרגעסן אַלץ װאָס עס איז געװען און אָנפֿאַנגען אַ נײַ לעבן מיט נײַע האָפֿענונגען. אונדזער גליק איז געקומען אַ ביסל צו שפּעט, אָבער עס מאַכט נישט אױס. בעסער שפּעטער, אײדער קײן מאָל נישט...
מאָריס: דו פֿאַרשטײסט דאָס לעבן, מײַן האַרציקע געליבטע, נאָר דו. מיר װעלן אַװעק ערגעץ װײַט, װוּ קײנער קען אונדז נישט. דאָרט װעלן מיר לעבן װי צװײ מענטשן מיט אײן נשמה. און װען איך װעל באַקומען אַ גט, װעלן מיר צוריקקומען אַהער און איך װעל זײַן שטאָלץ און גליקלעך מיט דיר. (ער קוקט אױפֿן זײגער) נעם, דאַרלינג, און מאַך דיך רײַזע־פֿאַרטיק. איך האָב נאָך אײניקע זאַכן צו באַזאָרגן. כ'װעל באַלד זײַן צוריק. דאַן װעלן מיר באַשטימען װוּ אַהין צו פֿאָרן און װאָס גיכער. (קושט זי) גוד־בײַ. דערװײַל נישט אױף לאַנג. (אָפּ)
אסתּר: (װי צעטומלט) אַזױ פֿיל יאָרן געװאַרט אױף דעם מאָמענט! אָ, װיפֿל מאָל האָב איך אים שױן אױפֿגעגעבן! דאָך איז דאָס אוממעגלעכע מעגלעך געװאָרן. (אין אַ הײַטערער שטימונג מאַכט זי צו רעכט דאָס פֿײַער, װאָס האַלט בײַם אױסגײן. רופֿט אין אַן אױפֿגעלײגטן טאָן:) מאַמע, מאַמע!
(חנה לױפֿט אַרײַן)
חנה: האָסט מיך גערופֿן, מײַן קינד! װילסט אַװדאי עסן, האַ? אָט טראָג איך דיר שױן אַרײַן דײַן דינער. זע נאָר, פֿאַר װאָס האָסטו געלאָזט דאָס פֿײַער אױסגײן?
אסתּר: (פּױקט דאָס פֿײַער) שאַ, שאַ, נעם זיך נישט צום האַרצן, אַבי עס איז נאָך אין גאַנצן נישט אױסגעגאַנגען. און װוּ עס איז פֿאַראַן אַ פֿונק, קען מען נאָך אָפּראַטעװען. אָט װעסטו באַלד זען. און איצט, מאַמע, גיב מיר עסן. איך בין הונגעריק, אַז איך װאָלט געקענט אײַנשלינגען אַ גאַנצן אָקס.
חנה: אסתּרל, מײַן קינד, עפּעס איז געשען נײַעס. איז װער דאָ געװען? איך געדענק שױן נישט די צײַט, װען איך האָב דיך געזען אַזױ פֿרײלעך און אַזױ צופֿרידן. עס זאָל נאָר זײַן צום גוטן, טאַטע זיסער אין הימל! עפּעס איז דאָ געשען אַן איבערקערעניש.
אסתּר: יאָ, מאַמע, איך האָב פֿאַר דיר גוטע נײַעס. גײ, טראָג מיר אַרײַן עסן און זעץ דיך דאָ נעבן מיר, װעל איך דיר אַלץ דערצײלן.
חנה: גוטער גאָט אין הימל, איך בין נישט װערט דײַן חסד! אָט ברענג איך שױן אַרײַן. (אָפּ)
אסתּר (גרײט צום טיש. מאַכט זיך גלײַך די האָר, קוקט אין שפּיגל) װי זאָגט מײַן מאַמע, גאָטעניו, עס זאָל נאָר זײַן צום גוטן!
(חנה קומט מיטן עסן)
חנה: אָט דאָ, טאָכטער. עס און דערצײל דער מאַמען אַלצדינג, דו הערסט? באַהאַלט פֿון מיר קײן זאַך נישט. אַ מאַמע איז דער בעסטער פֿרײַנד!
אסתּר: (עסט) מאַמע, איך פֿאָר אַװעק.
חנה: (דערשטױנט) װאָס? דו פֿאָרסט אַװעק! װוּ אַהין? צו װעמען? צו װאָס?
אסתּר: מאַמע טײַערע, מאַטער מיך נישט מיט די אַלע פֿראַגן, װײַל איך קען דיר איצט גאָרנישט זאָגן. נאָר דו װעסט פֿון מיר קריגן אַ בריװ אין װעלכן איך װעל דיר אַלץ דערקלערן. איך פֿאַרזיכער דיר, אַז איך גײ נישט אַראָפּ פֿון גלײַכן װעג. קענסט גאַנץ רויִק זײַן, דו קענסט דאָך דײַן טאָכטער, און מעגסט זיך אױף מיר פֿאַרלאָזן.
חנה: הײַנטיקע קינדער, פֿרעג מיך נישט, איך קען דיר נישט זאָגן. אָט דאָס זענען די געבילדעטע, די געלערנטע. אַ מאַמע טאָר נישט פֿרעגן און אַ מאַמע טאָר נישט װיסן. װײ איז מײַנע יאָרן. (װײנט)
אסתּר: (רוקט אָפּ דאָס עסן) איך האָב געװוּסט, אַז עס װעט אַזױ זײַן. אַלץ קומט מיר אָן שװער! אַלץ, אַלץ! װי װאָלט געװען דער פֿאַל, װען איך זאָג גאָרנישט, פּאַק אײַן מײַנע זאַכן, פֿאָר אַװעק און דו װאָלטסט אַפֿילו נישט געװוּסט װוּ איך בין אַהינגעקומען? דאָס װאָלט בעסער געװען? גלײב מיר, מאַמע, עס איז בעסער צו הערן גוטע בשׂורות פֿון דער װײַטנס, אײדער צו האָבן צרות פֿון דער נאָענט...
חנה: מילא, זאָל שױן זײַן װי דו זאָגסט. אָבער װאָס װעלן מיר טון? דו קענסט דאָך דײַן טאַטנס פֿאַרדינסטן און דײַן ברודערס פֿילאָזאָפֿיע. פֿון װאַנען װעלן מיר נעמען צום לעבן? דו ביסט דאָך אונדזער גאַנצע פּרנסה־געבערין! װײ איז מיר.
אסתּר: זאָרג נישט, מאַמע, איך װעל דיר יעדע װאָך צושיקן װיפֿל איך װעל קענען. זײַ נאָר רויִק.
חנה: נו, אױב אַזױ, פֿאָר זשע געזונטערהײט. עס שטײט דאָך געשריבן אין די הײליקע ספֿרים, משנה מקום משנה מזל. מילא, אפֿשר װעט דיר גאָט העלפֿן, מײַן קינד? דיר דאָרט צושיקן דײַן זיװג. נו, זאָל איך אײַנפּאַקן דײַנע זאַכן?
אסתּר: יאָ, מאַמע, פּאַק אײַן אַלץ װאָס דו קענסט. די בעסטע אונטערװעש, און פֿאַרגעס נישט דאָס בלױע קלײד און דעם דרעסינג־גאַון און אַלע קלײניקײטן, הערסט? אַלץ דאַרף איך האָבן. יאָ, פֿאַרגעס נישט די נײַע פּידזשאַמעס.
חנה: גוט, מײַן קינד. (לאָזט זיך גײן)
אסתּר: און מאַמע, די ברױנע שיך און די סליפּערס.
חנה: אַלץ, אַלץ, מײַן קינד. (גײט)
אסתּר: אָ, יעס, און דעם װײַסן סליפּ, װאָס דו האָסט מיר געקױפֿט מיט פֿינף יאָר צוריק פֿאַר מײַן אױסשטײַער. נו, מאַמע, װאָס שטײסטו, האָסט נאָך נישט אײַנגעפּאַקט? (שמײכלט צופֿרידן)
חנה: אױ, אַ געזונט אױף דיר! װי קען איך פּאַקן, אַז דו האַלטסט מיך אין אײן רופֿן! (אָפּ)
אסתּר: (זעצט זיך פֿאַרמאַטערט) נו, גאָט זײַ דאַנק, שױן אַלץ אַראַנזשירט. (גײט צו צו דער ביכערשאַנק, קוקט איבער אײניקע ביכער, לאַנגע פּױזע).
חיים־דוד דערשײַנט פֿאַרשלאָפֿן
חיים־דוד: זאָג מיר נאָר, טאָכטער מײַנע, די מאַמע האָט מיר דערצײלט, אַז דו פֿאָרסט אַװעק. איז דאָס אמת?
אסתּר: יאָ; איך האָב שױן דער מאַמען אַלצדינג דערצײלט. איך בעט דיך, לאָז מיך צו רו און שטעל מיר מער נישט קײן פֿראַגן.
חיים־דוד: חלילה. דו װילסט נישט, דאַרף מען נישט. אָבער איך װיל נאָר װיסן אײן זאַך און נישט מער. צו װעמען פֿאָרסטו? װי לאַנג װעסטו דיך זױמען? און װען קומסטו צוריק?
אסתּר: איך קען דיר אױף די אַלע פֿראַגן אַפֿילו קײן אײן ענטפֿער נישט געבן.
חיים־דוד: װאָס הײסט, דו קענסט נישט? װאָס בין איך דײַנס? (פּױזע) װאָס בין איך דײַנס, פֿרעג איך!
אסתּר: אַ טאַטע, אַ טאַטע, אַ טאַטע! שױן גוט!
חיים־דוד: בין איך יאָ אַ טאַטע? אַ דאַנקען גאָט דערפֿאַר, נו, אַז איך בין יאָ אַ טאַטע, האָב איך דאָך אַ רעכט צו פֿרעגן װוּ דו פֿאָרסט!
אסתּר: יאָ; דו האָסט אַ רעכט צו פֿרעגן, אָבער איך האָב נישט קײן מעגלעכקײט דיר צו זאָגן; װײניקסטנס נישט איצט.
חיים־דוד: (אױפֿגערעגט) אַזױ? אַ סוד! אַ סוד פֿאַר טאַטע־מאַמע, האַ? אױ, די הײַנטיקע קינדער, די קלוגע, די געלערנטע! (צײַגט אױף די ביכער) אַזאַ מזל אױף זײ, װי זײ האָבן דיך אױסגעלערנט!... 
אסתּר: (בײז) לאָז מיך צו רו, איך בעט דיך. װאָס װילסטו פֿון מיר, װאָס מאַטערסטו מיך, װיפֿל בין איך דיר שולדיק? איך זאָג דיר, אױב װעסט מיך נישט אױפֿהערן צו פּלאָגן, װעל איך מיר דאָס לעבן נעמען און שױן. (װײנט).
חיים־דוד: אָט דאָס איז דער דרך־ארץ, װאָס מען גיט אָפּ טאַטע־מאַמע. אױ, צו װאָס ביסטו געבױרן געװאָרן? צו װאָס — פֿרעג איך.
אסתּר: אָט דאָס פֿרעג איך אױך. פֿון דעסטװעגן האָב איך צו דיר קײן טענה נישט, כאָטש דו ביסט שולדיק אין דעם. (זעצט זיך בײַם פֿײַער).
בעני דערשײַנט
חיים־דוד: אָט גײט מײַן פּרנסה־געבער. הונגעריק אַװדאי, האַ? (בעני רױמט אײַן אסתּרן אין אױער) אָט אַזױ, טאָג און נאַכט נאָר מען סודעט זיך. נו, האָסט שױן געבראַכט עפּעס נײַעס, תּכשיט מײַנער?
בעני: ס'איז נישט קײן נײַעס. אָבער װאָס אַרט עס דיך? מײַנע נײַעס װעלן דיך סײַ װי סײַ נישט אינטערעסירן.
חיים־דוד: נו, אױב דו האָסט נישט, װעל איך דיר דערצײלן נײַעס. דײַן שװעסטער פֿאָרט דאָך אַװעק. אַדרבא, זאָג, דו ביסט דאָך עפּעס אַ גרױסער פֿילאָזאָף, אַ קלוגער מענטש מיט אַ שאַרפֿן מוח, דאַרף אַ מײדל אַװעקפֿאָרן אַז טאַטע־מאַמע זאָלן אַפֿילו נישט װיסן װוּהין?
בעני: פֿאַר װאָס נישט? אױב זי פֿאַרשטײט, אַז זי דאַרף פֿאָרן, זאָל זי פֿאָרן. זי איז שױן גענוג אַלט צו װיסן װאָס זי טוט.
חיים־דוד: אַ װיסטער חלום זאָל אױסגײן צו דײַן קאָפּ, דײַנע הענט און פֿיס; משומד װאָס דו ביסט! איך האַלט זיך מיט דיר אַן עצה און װיל, אַז זאָלסט מיר אַרױסהעלפֿן, ביסטו גאָר אױף איר זײַט. װאַרט, װאַרט, איך װעל זיך שױן מיט דיר אָפּרעכענען.
בעני: נישט נייטיק. איך קען שױן דײַנע חשבונות.
חיים־דוד: דו װעסט בײַ מיר קײַען די ערד. שױן זאָלסטו זיך אַרױסטראָגן פֿון הױז, אױב נישט... װעל איך דיך אַרױסװאַרפֿן, װײַל אײנער פֿון אונדז מוז אָפּטרעטן!
בעני: טאַטע, זײַ נישט אין כּעס, מיר װעלן בײדע דאָ בלײַבן; מיר װעלן זיך שױן אױסגלײַכן. איך װעל נאָר אָנהײבן צו פֿאַרדינען און דיר אונטעררוקן עטלעכע שילינג פּאָקעט־מאָני װעט שױן אַלץ זײַן גוט, אַיאָ, טאַטע, איך פֿאַרשטײ װאָס עס קװעטשט דיך אונטערן לעפֿעלע? אָבער דערװײַל האָב איך נישט קײן אַרבעט און עס איז נישטאָ װאָס צו רעדן.
חיים־דוד: נו, יאָ, אַז דער לענדלאָרד װעט קומען נאָך רענט, װעל איך אים זאָגן, מיסטער־לעבן, איר מוזט װאַרטן ביז מײַן תּכשיט װעט װערן ביזי. און אונדזער לענדלאָרד איז דאָך אַ גוטע נשמה, אַ מענטש מיט אַ װײך האַרץ, װעט ער אַװדאי װאַרטן; װי זאָגסטו, טאָכטער?
אסתּר: איך זאָג, אַז איר בײדע נודיעט אַרױס די נשמה און איך האָב נישט קײן געדולד. (האַסטיק אָפּ).
חיים־דוד: און ער װעט זיכער נישט װאַרטן נאָר אונדז אַרױסװאַרפֿן אױף דער גאַס מיט אונדזער גאַנצן פֿאַרמעגנס, משטײנס געזאָגט.
בעני: עט, עט, עס װאַרפֿט זיך נישט אַזױ גרינג.
חיים־דוד: נו, יאָ, ער װעט אַװדאי פֿאַר דיר מורא האָבן. עפּעס אַ קלײניקײט, אַזאַ גרױסער מענטש װי דו? ביסט אַזאַ חכם, װאָס ליגט אױף מײַנע קראַנקע בײנער און שרײַט, מאַמע גיב עסן! (גײט צו די ביכער).
בעני: טאַטע, איך קען דאָס געזעץ בעסער װי דײַן לענדלאָרד. ענגלאַנד איז אַ פֿרײַע מדינה, דאָ װאַרפֿט מען נישט. אמת, ער האָט געלט, אָבער כאַראַקטער און מענטשלעכקײט, דאָס האָבן מיר.
חיים־דוד: נו, פֿרעג איך אַ קשיא: איז עס אַ װוּנדער, אַז הײַנטיקע קינדער זענען אַזױ צעלאָזן, װען מען לעזט אַזעלכע ביכער? (לעזט) די פֿרױ װאָס שטײט אין מיטן. די פֿאַרפֿירטע. פֿרײַע ליבע. מאַדאַם יצר־הרע. אָט דאָס איז אַװדאי דער מאַמעס מעשׂה־ביכל... אױ, עס איז פּשוט נישט אױסצוהאַלטן.
אסתּר דערשײַנט
אסתּר: נו, װי האַלט איר? שױן דערלײדיקט קאַפּיטאַל און אַרבעט? אױ, נאַראָנים, דאָס האָבן שױן פּרובירט גרעסערע פֿון אײַך און דערװײַל איז עס זײ נישט געלונגען.
(אַ קלאַפּ אין טיר, לילי דערשײַנט)
לילי (זײער צעטראָגן): גוד איװנינג!
חיים־דוד: אַ גוט יאָר. קומט נענטער. װאָס שטײט איר אין מיטן?
לילי: אסתּר, איך האָב געװאָלט מיט אײַך עפּעס רעדן, אָבער נאָר מיט אײַך אַלײן.
אסתּר: אָלרײַט, לילי. טאַטע, זײַ אַזױ גוט, גײ אַרײַן אין צװײטן צימער.
חיים־דוד: שױן װידער אַ סוד. װײ איז מיר, װוּ באַהאַלט מען זיך פֿון זײ; װוּ טוט מען זיך אַהין? איך װעל גאָר צוגײן צו דער יוניאָן כאַפּן אַ דאָמינאָ. (אָפּ)
אסתּר: בעני, פּליז גײ אַרײַן אין קיטשן. שטער אונדז נישט. (נערװעז)
בעני: איך װאָלט סײַ װי אַװעק פֿון דאַנען. אירע סודות אינטערעסירן מיך נישט. (אָפּ)
אסתּר: קומט אַהער, לילי, זיצט און דערצײלט מיר װאָס אײַך האָט אַהערגעבראַכט צו מיר.
לילי: אסתּר, אַלס פֿרײַנדין װיל איך אײַך עפּעס פֿאַרטרױען. מאָריס איז שױן זינט עטלעכע טעג אַװעק פֿון דער הײם, אפֿשר װײסט איר װוּ ער איז?
אסתּר: איך? פֿון װאַנען זאָל איך װיסן?
לילי: (אַפּעלירט) אסתּר, איך בעט אײַך אין נאָמען פֿון אונדזער פֿרײַנדשאַפֿט, העלפֿט מיר אים געפֿינען. איך קען אָן אים נישט לעבן...
אסתּר: פֿאַר װאָס איז ער אַװעק פֿון דער הײם?
לילי: מיר האָבן זיך צעקריגט און ער איז אַװעק. ער װיל נישט איך זאָל גײן טאַנצן. נו, װעל איך נישט גײן. איך װעל אַלץ טון װאָס ער פֿאַרלאַנגט פֿון מיר, אַבי ער זאָל קומען צוריק. (װײנט)
אסתּר: אױב איך װעל אים זען, װעל איך מיט אים איבעררעדן. אָבער איך קען אײַך נישט צוזאָגן, אַז עס װעט מיר געלינגען. (איבערגאַנג) לילי, איר זענט זײער לײַכטזיניק. נישט אַזױ האַנדלט אַ פֿרױ קעגן איר מאַן. אַ מאַן װיל האָבן אַ הײם, אַ פֿרױ פֿאַר זיך אַלײן, אַ װירטין אין שטוב. איר זענט דאָס אַלץ נישט געװען. ער האָט אײַך געליבט, האָט איר באַדאַרפֿט זײַן ליבע אָפּהיטן, אָפּפֿרישן װי אַ צאַרטע בלום, אָבער איר האָט עס נישט געטון. נו, גאַנץ נאַטירלעך איז זי פֿאַרװעלקט געװאָרן און איצט האָב איך מורא, אַז עס איז שױן צו שפּעט.
לילי: (דערשטױנט) פֿון װאַנען װײסט איר דאָס אַלץ?
אסתּר: ער האָט דאָס פֿאַר מיר פֿאַרטרױט. אין זײַן אומגליק, האָט ער פֿאַר מיר זיך דאָס האַרץ אױסגערעדט. איך האָב פּרובירט אים אײַנצורעדן, אַז איר זענט נאָך יונג און איר װעט מיט דער צײַט אַנדערש װערן, כאָטש איך פֿיל און פֿאַרשטײ, אַז דאָס װעט קײן מאָל נישט זײַן. איר זענט אפֿשר נישט שולדיק, עס איז אײַער כאַראַקטער, און דאָס קען מען נישט ענדערן. ער האָט מיר אױך אױסדריקלעך געזאָגט, אַז ער קען נישט און װעט נישט מער לעבן מיט אײַך.
לילי: ער װעט מוזן, איך װעל אים צװינגען דערצו. (װײנט)
אסתּר: איר זענט נאַיִװ, לילי. עס איז נישטאָ אַזאַ געזעץ װאָס קען צװינגען אַ מאַן צו װױנען מיט זײַן פֿרױ אױב ער װיל נישט.
לילי: אױב נישט צוליב מיר, איז צוליב עפּעס אַנדערש. (צעגערט) צוליב זײַן קינד, װאָס איך טראָג אונטער מײַן האַרצן.
אסתּר: (שפּרינגט אױף נערװעז) װאָס רעדט איר, לילי, איז דאָס אמת אָדער נעמט איר עס אָן אַלס מיטל אים צו ברענגען צוריק?
לילי: דאָס איז דער רײנער אמת. די צײַט װעט דאָס איבערצײַגן.
אסתּר: (פֿאַר זיך) אױב אַזױ האָב איך פֿאַרשפּילט. יאָ, יאָ, לילי, ער װעט גײן מיט אײַך צוריק אַהײם, איר האָט אַ רעכט אױף אים. אױ, מײַן קאָפּ! (עפֿנט דאָס פֿענצטער) איך לײַד הײַנט פֿון שרעקלעכע קאָפּשמערצן.
חנה מיט באַגאַזש
חנה: אָט דאָ, טאָכטער, האָב איך דיר אַלץ אײַנגעפּאַקט און פֿאָר געזונטערהײט. (דערזעט לילין) אָ, אַ גאַסט בײַ אונדז. װאָס מאַכט איר לילי?
לילי: אַ דאַנק, אײַ עם אָו קיי.
מאָריס פֿרײלעך געשטימט. דערזעט לילין און בלײַבט שטײן אין פֿאַרלעגנהײט.
אסתּר: מאַמע, זײַ אַזױ גוט און מאַך טײ. מיר האָבן דאָך אַזעלכע געסט.
חנה: יאָ, יאָ. אָט גײ איך שױן צושטעלן דעם קעסל. (אָפּ)
אסתּר: מאָריס, לילי איז אײַך געקומען איבערבעטן. זי װיל, איר זאָלט גײן אַהײם.
מאָריס: איך װעל נישט גײן. (צו לילי) מיט װעלכן רעכט קומסטו מיך זוכן אין פֿרעמדע הײַזער?
לילי: האָב איך דען נישט קײן רעכט, ביסטו דען נישט מײַן געזעצלעכער מאַן?
מאָריס: (װערט װילד) אָבער נישט מער װי בײַם געזעץ.
לילי: מאָריס, איך בעט דיך, קום אַהײם. איך װיל נישט געבן מענטשן קײן געלעגנהײט צו זאָגן, אַז דו ביסט פֿון מיר אַנטלאָפֿן.
מאָריס: הלװאַי װאָלט איך געקענט אַנטלױפֿן פֿון זיך אַלײן און פּטור װערן פֿון דעם זינלאָזן לעבן. װאָס דערװאַרט מיך בײַ דיר אין דער צוקונפֿט; װאָס פֿאַר אַן אינטערעס קען איך האָבן בײַ דיר, אַז מיר זענען צװײ קאָנטראַסטן?! מיר האָבן דאָך קײן שום געמײנשאַפֿטלעכס צװישן זיך. נאָר אױב דו װעסט זיך שפּילן מיט מײַנע געפֿילן און עס װעט דיר דאָך געלינגען מיך צוריקצונעמען אַהײם, דאַן װעט דאָס פֿאַר אונדז בײדע זײַן נישט מער װי אַ גיהנום.
אסתּר: מאָריס, באַרויִקט אײַך. גײט אַהײם און גיט איר אַ מעגלעכקײט זיך אױסצורעדן. זי האָט אײַך זײער װיכטיקס מיטצוטײלן. (קערט אַװעק דעם קאָפּ)
לילי: מאָריס, נישט צוליב מיר בעט איך דיך. אױב דו ביסט בײז אױף מיר, טו עס נישט צוליב מיר, נאָר צוליב מײַן קינד — אונדזער קינד — װאָס דאַרף געבױרן װערן. (אסתּר דרײט שנעל אױס דעם קאָפּ, קוקט אױף מאָריסן).
מאָריס: װאָס רעדסטו, לילי? איז דאָס אמת?
לילי: אַזױ אמת װי גאָט לעבט! (סצענע.)
אסתּר: מאָריס, גײ אַהײם. מען קען נישט גײן קעגן גורל. אַזױ איז עס באַשטימט! (װישט זיך די אױגן) איר זעט (צײַגט אױף איר באַגאַזש) אָט האָב איך באַשטימט צו פֿאָרן אױף אַ װעג װעלכער איז געװען אױסגעשפּרײט מיט בלומען און אַז דער גורל װיל נישט, גײט עס נישט...
מאָריס: לילי, גײ אַהײם, איך װעל באַלד קומען.
לילי: (מיט צופֿרידנקײט) דײַן ערנװאָרט?
מאָריס: יעס, מײַן ערנװאָרט.
לילי: אָלרײַט, איך גלײב דיר. גוד־בײַ. (אָפּ)
(סצענע. לאַנגע פּױזע. אסתּר װײנט היסטעריש)
מאָריס: (נעמט זי אַרום) אסתּר, מײַן טײַערע, גלײב מיר, אַז מיר איז פֿיל ערגער װי דיר. דו ביסט, װײניקסטנס, פֿרײַ, נישט צוגעבונדן צו קײנעם, איך אָבער, װי װעל איך עס אױסהאַלטן?
אסתּר: (פֿאַרצװײפֿלט) מאָריס, גײ אַהײם. עס רופֿט דיך איצט אַ פֿליכט! דו װעסט װערן אַ פֿאָטער און דאָס לעבן פֿון דײַן קינד װעט אין דיר אײַנפֿלאַנצן ליבע, גלױבן און מוט. דו װעסט װידער קענען פֿאָרזעצן דעם שװערן קאַמף. איך אָבער, פֿאַר װעמען האָב איך צו לעבן? װער דאַרף מיך? (צעװײנט זיך) װער װעט פֿאַרנעמען דײַן פּלאַץ אין מײַן האַרצן?
מאָריס: די װעלט איז פּוסט און נאַריש. נישטאָ קײן ממשותדיקס. איך האָב געהאַנדלט לײַכטזיניק, נישט־אױסגערעכנט, און דערפֿאַר זיך פֿאַרדרײט אין אַזאַ קאָשמאַר פֿון װעלכן איך װעל זיך שױן קײן מאָל נישט קענען באַפֿרײַען. דו אָבער האָסט שױן געהאַנדלט מיט פֿאַרשטאַנד, מיט איבערלײגונג. — דער רעזולטאַט? מיר זענען בײדע באַנקראָט. (נעמט זי אַרום) אסתּר, מיר האָבן בײדע געהאַט אַ שײנעם, גײַסטרײַכן חלום, װאָס האָט נאָר געדױערט אַ קורצע צײַט און באַלד זענען מיר געקומען צו דער איבערצײַגונג, אַז נאָר חלומות קענען זײַן אַזױ גײַסטרײַך און שײן! אסתּר טײַערע, זײַ מיר מוחל! דו װײסט דעם אמת, אַז איך האָב עס אַנדערש געמײנט און געװאָלט. איך גײ װוּ עס רופֿן מיך די פֿליכטן פֿון אַ פֿאָטער, אָבער איך פֿאַרזיכער דיר, אַז דו און נאָר דו װעסט זײַן אין מײַן האַרצן און פֿאַרנעמען דאָס אָרט פֿון מײַן געליבטער, מײַן פֿרױ און לעבנס־באַגלײטערין. זײַ געזונט, מײַן האַרציק געליבטע, און טראַכט תּמיד װעגן מיר, װײַל איך װעל שטענדיק דענקען װעגן דיר. (סצענע. גיט איר אַ קוש. זי באַגלײט אים צו דער טיר).
מאָריס: גוד־בײַ, מײַן אסתּר.
אסתּר: גוד־בײַ. (מאָריס אָפּ. זי גײט װאַקלענדיק זיך צום טיש, פֿאַלט אַרױף אױף אים און צעװײנט זיך ביטער).
פֿאָרהאַנג פֿאַלט.
