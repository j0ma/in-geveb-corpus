הַקּוֹרֵא מִכָּאן וְאֵילָךְ לֹא הִפְסִיד (ברכות א ב)
בין כותרת המשנֶה העברית, „מאסף לעברית עולמית“, ובין הלועזית, „כתב־עת לעברית דיאספורית“, יש סתירה כביכול. אך נקודת ההשקה המושגית שבין עברית  עולמית ובין עברית  דיאספורית היא נקודת המוצא של מפעל עברי זה. ההוגים שביקשו לחייב את העברית   שבתפוצות בעת החדשה נקטו במושג „עולם“ ובתואר „עולמי“ במשמעות שחופפת בחלקה, ומרחיבה בחלקה, את מה שיוגדר כאן בהמשך בתור „דיאספורה“ ו„דיאספורי“. הדוגמה המייצגת לשימוש בתואר „עולמי“ ביחס מחייב לעברית שבתפוצות היא „ברית   עברית   עולמית“ שנוסדה בברלין ב־1931. דוד נתן מאיירס דן במאמרו הנדפס כאן בברית זו ובמפעליו העבריים האחרים של מייסדהּ, שמעון ראבידוביץ' (1896–1957).
            2
        2
          דוד נתן מאיירס, „ראבידוביץ’ בברלין“, כאן, עמ’ 49–52.
         ישנה עמימות ביחס לשם־העצם שאליו משויך שם־התואר „עולמית“ ב„ברית עברית עולמית“. לו היה ביכולתנו לשאול את ראבידוביץ' האם התכוון לייסד ברית  עולמית לעברית או ברית לעברית   עולמית, היה בוודאי משיב בחיוב על שתי הפרשנויות, שכן בחירתו בשם־התואר „עולמי“ נבעה, ככל הנראה, בדיוק מפאת משמעותו הכפולה.
למען הסר ספק, שם־התואר שבביטוי „עברית עולמית“ אינו תרגום של המושגים „גלובאלי“, „קוסמופוליטי“ או „בין־לאומי“, אלא נגזר מהמושג העברי הקדום „עולם“ על הוראתו הכפולה — במרחב ובזמן — כפי שהוא בא לידי ביטוי, למשל, באחד מכינויו של ישראל, „עם עולם“. בהקדמה לנוסח העברי של ספרו, דברי ימי עם עולם, כתב שמעון דובנוב (1860–1941), מורו הנערץ של ראבידוביץ', ש„עם עולם“ הוא העם
„שכל העולם הוא מקומו. זהו פשוטו של מקרא, המתאים למציאות עם ישראל בכל הארצות […] ; אבל יש כאן רשות גם למדרש : עם ישראל נקרא „עם עולם“ במובן עם נצחי, שיש לו התפשטות בלתי רגילה לא רק במקום אלא גם בזמן, בהיותו עומד על במת ההיסטוריה מימי קדם עד היום הזה“.
            6
        6
          שמעון דובנוב, „פתיחת המחבר“, בתוך דברי ימי עם עולם : מראשית היום העם עד סף מלחמת העולם השניה (תל־אביב : דביר, תשכ״ב), עמ’ iii (ההדגשה במקור).
כשם שישראל הוא עם עולם, כך גם העברית היא לשון עולם. מכיוון שעולמיותה אינה חדשה, עולה השאלה מנין נבע הצורך דווקא בעת החדשה להדגיש את תכונתה זו, הטבועה בה ממילא. חיוב עולמיותה של העברית הפך לנחוץ מיום שתכונתה זו נשללה או הוכחשה. תחילה במובן הטמפורלי ומשם גם במובן המרחבי. שלילת נצחיותה של העברית, שקדמה בזמן (ובמידה רבה אף הכשירה את הקרקע) לשלילת המרחב שלה (קרי שלילת הגלות), באה לידי ביטוי במיתוס מותה של העברית.
            9
        9
          בהרצאתו, ‪“Modern Hebrew: The Uncanny Story of the Life and Death of an Undead Language”‬, שהתקיימה בכנס Semitic Philology within European Intellectual History בברלין מטעם קבוצת המחקר Zukunftsphilologie ‫(19–21 ביוני 2013), הציע יער חבר ניתוח פרוידיאני למטפורת החיים והמוות ביחס לעברית במסורת הבלשנית המודרנית של העברית. גרסה עברית של ההרצאה תפורסם במאסף הבא.
מאמרו של אלעד לפידות במאסף זה פותח באריסטו, שהגדיר בני־אדם בתור בעלי־חיים בעלי־שפה;
            12
        12
          אלעד לפידות „הלשון המשובש : לפנומנולוגיה של לשון הקודש“, כאן, עמ’ 57.
         כאלפיים שנה לאחר אריסטו, הפכו הומניסטים איטלקיים את הגדרתו על פיה, ותיארו את שפותיהם של בני־אדם כבעלות־חיים. בבית־מדרשם של דנטה אליגיירי (1265–1321), פייטרו במבו (Bembo ;‫ 1470–1547) ובנדטו ורקי (Varchi  ;‫ 1502–1565) הלכה והשתכללה המטפורה האורגנית שייחסה חיים מחד גיסא, לשפות־העם המדוברות, ומוות מאידך גיסא, לשפות הקלאסיות שבכתב.
            13
        13
          אני אסיר תודה לסוניה יאמפולסקאיה (Yampolskaya) ששלחה לי את מאמרה, ‪“The Concept of a ‘Dead Languageʼ as Exemplified by Hebrew”‬, אשר עתיד לראות אור בכתב־העת Vestnik of Saint Petersburg University.
         „בתקופה שבה לטינית ויוונית זכו לכינוי 'שפות מתות'“, כתב הסוציולינגוויסט מקס וויינרייך (1894–1969), „הוכרזה גם העברית כמתה. המשכילים אימצו את ההערכה הזו וייבאו אותה אל החוגים היהודיים“.
            14
        14
          מאַקס ווײַנרײַך, געשיכטע פֿון דער ייִדישער שפּראַך : באַגריפֿן, פֿאַקטן, מעטאָדן, באַנד 1 (ניו־יאָרק : ייִדישער וויסנשאַפֿטלעכער אינסטיטוט, 1973), ז’ 256 : „אין דער צײַט וואָס מען האָט לאַטײַן און גריכיש מזכּה געווען מיטן נאָמען טויטע שפּראַכן האָט מען העברעיִש אויך געשטעמפּלט פֿאַר טויט, און די משׂכּילים האָבן די דאָזיקע אָפּשאַצונג אַריבערגענומען אין דער ייִדישער סבֿיבֿה אַרײַן“.
         ואולם, עם הזמן נשתכחה הפיגורטיביות שבמטפורה, ומותה של העברית נתפס בקרב רבים, עד עצם היום הזה, כעובדה היסטורית מדעית.
אכן, קביעת מותה של העברית פירושה שלילת עולמיותה, שהרי שפה שמסוגלת למות אינה שפה נצחית. אך מתוך השלילה, כאמור, צמח החיוב : ההוגים שהתנגדו לתיאור העברית כשפה מתה הם הראשונים שהעלו על נס את תכונתה העולמית, הן מבחינת הזמן והן מבחינת המרחב, והציבו עבורנו את המסד התיאורטי למה שמומשג כאן כ„עברית עולמית“. דוגמה מוקדמת לחיוב עולמיותה של העברית מופיעה בעין משפט מ־1867 מאת שלום יעקב אברמוביץ' (1836–1917), הלא הוא מנדלי מוכר ספרים :
„אמת כי לשון הקדש איננה שפה מדוברת, אבל בכל־זאת לא מתה היא כיתר לשונות הגוים הקדמונים. שפת כשדי דרך משל כאשר חדלה להיות שפה מדוברת, חדלו אז הכשדים להתקיים עוד, ויתערבו בגוים וילמדו מעשיהם, דתם וחוקותיהם, והלשון הזו היא אך ירושת פליטה מגוי, אשר כבר נכחד ונגזר מארץ החיים. אבל ישראל עוד חי, עוד לא התפרדו ולא בלו עצמיו, אם כי מפוזר ומפורד הוא בין העמים, עוד יעמוד טעמו בו וריחו לא נמר, אם כי בגולה הלך ולא שוקט הוא על שמריו. והוא חיה יחיה בסבת אמונתו ותורת אלהיו, אשר בעת כל אלהי העמים למעצבה ישכבון ואלילי היונים נמו שנתם על האלימפי מקום משכנם, הנה עוד לא ינום ולא יישן שומר ישראל ! עוד לא אבד נצחו וחיה יחיה בסבת תורתו, תורת חיים, אשר היא תתן נשמה לו ורוח לכל נפוצות יהודה, להיות לגוי אחד בארץ“.
            18
        18
          שלום יעקב אברמוביץ’, עין משפט (ז’יטומיר : א. ש. שאדאוו, 1867), עמ’ 4 (ההדגשה במקור). היבטים נוספים בנושא מטפורת החיים והמוות ביחס לעברית אצל אברמוביץ’ זוכים לסקירה בהרצאתו של יער חבר שעתידה להתפרסם במאסף הבא (ראו הערה 9 לעיל).
הטענה שלשון הקודש היתה שפה מתה הביאה את אברמוביץ' לחזור ולטעון את ההיפך.
            20
        20
          ראו שם, עמ’ 5 ו־23. עבור אברמוביץ’ המשכיל, שאלת החיים והמוות של השפה חשובה, בסופו של דבר, פחות מאשר עובדת שימושיותה בחינוך : „תחיה לה גם מתה, אנו אין לנו כעת עסק בזה ; אנחנו יודעים רק זאת, כי היא אמצעי טוב ונאמן, להשכיל על ידה בני ישראל“ (שם, עמ’ 26).
         עבורו, חַיֶּיהָ של העברית נובעים מחייו של ישראל. אברמוביץ' לא דחה את המטפורה האורגנית ביחס לשפות ואף לא היסס לקבוע את מותה של שפת כשדי, הלא היא הארמית. אך חיוב החיים של לשון הקודש ושל עם ישראל — ואף חיוב נצחיותם — הביאו אותו לחייב גם את המרחב שבו הם מתקיימים. בקביעתו „בגולה הלך ולא שוקט הוא על שמריו“ אפשר לראות מעין חיוב הגולה avant la lettre,
            21
        21
          ראו, למשל, שמעון דובנאָוו, „‘חיוב הגלות’ (וועגן ‘שלילת הגלות’ פֿון אחד העם)“, איבערגעזעצט פֿון רוסיש דורך ח. ש. קאַזדאַן, אין בריוו וועגן אַלטן און נײַעם ייִדנטום (מעקסיקע, ד. פ. : שלמה מענדעלסאָן פֿאָנד, 1959), זז’ 395–409. המאמר פורסם לראשונה במאי 1909 בכתב־העת הרוסי Еврейский Мир („העולם היהודי“).
         כלומר עשרות שנים לפני שנשללה הגלות באופן יסודי ומפורש. כך, גם אם אברמוביץ' לא נקט במושג „עולם“, עולים מדבריו יסודות מחשבה הממזגים זמן („עוד לא אבד נצחו“) ומרחב („נפוצות יהודה“ בבחינת „גוי אחד בארץ“, כלומר בעולם כולו), המקרבים אותנו אל מושג „העברית העולמית“.
שלילת עולמיותה של העברית באה לידי ביטוי לא רק בקביעת מותה, אלא גם בהכרזה על כך שקמה לתחייה, כביכול, בדורות האחרונים. המטפורה האורגנית הפשוטה של חיים ומוות השתכללה בשלב זה לכדי מטפורה חדשה של תחיית המתים : מעין חזון יחזקאל בהגשמתו, עליית משיח מקברו או מעשה־כשפים. אך למרות שמטפורה מופלאה ועל־טבעית זו אינה מתיישבת עם השכל־הישר,
            24
        24
          השוו לעמדתו של רון כוזר המובאת אצל לפידות, „הלשון המשובש“, עמ’ 60.
         גם כאן נראה שהלשון הפיגורטיבית נשתכחה עד כדי כך, שאפיונה של „העברית החדשה“ כלשון שקמה לתחייה היה ועודנו, עבור רבים, אפיון בלתי־בעייתי, עובדה ידועה כביכול.
            25
        25
          נקודה זו נשענת על הרצאתו של יער חבר (ראו הערה 9 לעיל).
מיתוס תחיית העברית כולל בתוכו ממילא את הנחת היסוד שהעברית היתה שפה מתה וככזה, גם אם אינו שולל את חייהָ בהווה, הריהו שולל את עולמיותה, כלומר, את נצחיותה. גם במקרה זה, תגובת הנגד הרעיונית תרמה לשכלול התיאורטי לקראת המושג „עברית עולמית“, שנעשה נחוץ יותר ויותר. כך, במאמרו „עברית חדשה ?“ מ־1925, דחה פרנץ רוזנצווייג (Rosenzweig ;‫ 1886–1929) את נבדלותה של „העברית החדשה“ מהעברית שקדמה לה, כמו גם את ההבחנה שבין „עברית“ ובין „לשון הקודש“.
            28
        28
          פרנאץ רוזנצווייג, „עברית חדשה ? (לרגל התרגום העברי של ה’אֶתיקה’ לשפּינוזה)“, בתוך נהריים : מבחר כתבים, מגרמנית : יהושע עמיר (ירושלים : מוסד ביאליק, 1960), עמ’ 195. במקור : Franz Rosenzweig, „Neuhebräisch? Anläßlich der Uebersetzung von Spinozas Ethik“, in Der Morgen: Monatsschrift der Juden in Deutschland (1925), S. 105–109.
         רוזנצווייג הדף את הזיהוי שבין קדושה וקיפאון והדגיש את חיותה של לשון־הקודש מראשיתה ולאורך הדורות :
„קדושת הלשון העברית לא היתה מעולם קדוּשה כמשמעה המדוקדק, משמע של פרישות וּבְדֵלוּת, שאין לו מקום ביהדות. בימי משה ובימי ישעיהו ובכל דור ודור נזרמו לתוך הלשון הקדושה, לשונו של הקדוש־ברוך־הוא, כוחות של חידוש מלשון מדוברת, מלשונות מדוברות, של בשר־ודם. פירושו של דבר, שעם קדושתה לא נקפאה לכעין פסל, אלא שמרה על חיוּתה תדיר“.
            29
        29
          רוזנצווייג, „עברית חדשה ?“, עמ’ 195.
מאמרה של מירה בלברג במאסף זה שופך אור על הביטויים שבהם נוקט רוזנצווייג : „הלשון הקדושה“ (die heilige Sprache) ו„לשונו של הקדוש־ברוך־הוא“ (die Sprache Gottes).
            32
        32
          מירה בלברג, „מ’שפה אחת’ ל’דעת אחת’ : לשון הקודש ותרגום התורה“, כאן, עמ’ 53–55.
         במהלך פילוספי מבריק, מגייס רוזנצווייג דווקא את קדושתה של הלשון העברית כדי להציע מודל בלתי־דיכוטומי של יחסי־גומלין מפרים בין כתיבה ודיבור, תוך דחיית הפרדיגמה ההומניסטית המבחינה בין השפה המדוברת החיה והשפה הכתובה המתה. ראוי לתשומת לב דיוקו של רוזנצווייג בדבר כוחות החידוש אשר זרמו אל לשון־הקודש לא רק מלשון מדוברת אחת (עברית), אלא מ„לשונות מדוברות“ רבות. בהמשך, הוא כותב במפורש :
„העברית המדוברת של ימי קדם, הארמית הבינלאומית של התקופה הפרסית, היוונית הבינלאומית של מלכויות הדיאדוֹכים, ולאחר מכן, ביתר שאת, הארמית של מתיבתות ארץ־ישראל ובבל, ובו בזמן לשון צבאותיה וערכאותיה של רומא ולשון שליטיה ונתיניה של הממלכה הפרתית, ולימים הערבית של רופאים ופילוסופים מוסלמיים, לשונות אירופה שהתפלגו והתעצמו בצל אילן הלאטיניוּת הכנסייתית־העולמית — כל אלה העלו חלקם למסכת המלים והמשפטים של פרוכת הלשון המגלה־המכסה לעיני האומות את קודש־הקודשים של ממלכת־כהנים וגוי קדוש“.
            33
        33
          רוזנצווייג, „עברית חדשה ?“, עמ’ 195.
לפי רוזנצווייג, רגעי־השיא השונים של היצירה העברית מזמנים וממקומות שונים מצטרפים כולם יחד לכדי שפה אחת ויחידה :
„לשון התורה ולשונה של מגילת אסתר, שגב הביטוי שבתפילות־ראשונים וחיתוך הדיבור שבסגנון המשניות, הבּארוֹק של הקליר והקלאסיציזם של גדולי הספרדים, פיכחונו החרדי של הרמב״ם ושקדנותו המתונה של רש״י, ההעפלה הלשונית של בני־תיבון, סגנונו המרושל של ה„שולחן־ערוך“, ההיסטוריזם של ה„השכלה“ שבמאה הי״ט ההיסטורית — אלה ואלה לשון עברית הן“.
            36
        36
          שם.
עד לנקודה זו, התמודדותו של רוזנצווייג עם מיתוס מותה של העברית היתה דומה לזו של אברמוביץ'. כמוהו, במקום לדחות את המטפורה האורגנית מיסודה, הוא הדגיש את „חיוּתה“ של לשון־הקודש. יתרה מזאת, תיאורה של השפה העברית הקדושה כשפה חיה ומתחדשת,
            37
        37
          השוו לאברמוביץ’, שציטט את „החכם הנוצרי“ פרנץ דליטש, שכתב שאפילו הרדר (Herder) בעל הטעם הטוב לא ידע „כי שפת עבר לא מתה, ומימות עולם ועד עתה, הנה תתחדש תמיד כנשר נעוריה“ (עין משפט, ע’ 5). במקור : ‪„Dass die hebräische Sprache nie gestorben sei, sondern in unsterblicher Jugendfrische fortlebe, wusste selbst der geschmackvolle Herder nicht“, Franz Delitzsch, „Vorrede“, in Zur Geschichte der jüdischen Poësie, vom Abschluss der heiligen Schriften Alten Bundes bis auf die neueste Zeit (Leipzig: Karl Tauchnitz, 1836), S. vi. ‫על יחסו של הרדר לעברית, ראו את מאמרו של עפרי אילני : „’Siona Sulamith‚ : הבראיזם גרמני וראשית השירה העברית החדשה“, כאן, עמ’ 82–85, 93–96.
         הניזונה תדיר מהלשונות הסובבות אותה ומשכבותיה הקדומות, הביא אותו לשאול ולקבוע : „ומה בין חיוּת זו ובין חיוּתה של שפה חילונית ? שכאן, משנקלט דבר בלשון, שוב אינו אובד לעולם ; הלשון הולכת ומתרחבת“.
            38
        38
          רוזנצווייג, „עברית חדשה ?“, עמ’ 195.
ואכן, אין בקבלת מטפורת החיים ביחס ללשון אצל רוזנצווייג משום ניסיון להוכיח שלשון הקודש דומה לשאר הלשונות. להיפך, מבחינת רוזנצווייג, אם יש בכלל מקום לנקוט במטפורה האורגנית ביחס ללשון הקודש, הרי שהיא חיה יותר משאר הלשונות. אך בסופו של דבר, המטפורה האורגנית מתגלה כלא שימושית דיה ביחס ללשון הקודש הייחודית, ומוחלפת במטפורה אחרת, אשר הולמת יותר את „הלשון הנצחית“ (die ewige Sprache) :
„לא רציפות של מיתוֹת ותחיוֹת יש כאן, שרק בה מאריך כל בשר ימיו למעלה מן המועד שקצב לו הטבע, אלא חיה היא, כמו האומה עצמה, מאין יכולת, מאין רצון, מאין היתר למות. את שבא בקרבה אין היא פּולטת לעולם. אין גידולה כגידול אוֹרגאניזם, אלא כבית־גנזים“.
            42
        42
          שם, עמ’ 196.
עבור רוזנצווייג, תיאור העברית כבית־גנזים, או ליתר דיוק, כאוצר (במקור : Hort ו־Schatz), היא מטפורה הולמת יותר לעברית, ועדיפה על־פני המטפורה האורגנית, שהרי העברית לא חדלה מעולם לצבור לתוכה שכבות לשון חדשות בתקופות ובמקומות שונים, אשר לא קמלות או נמוגות לעולם, אלא נותרות בתוכה לנצח. לשיטתו, גם העברית המכונה „עברית חדשה“ וגם זו המדוברת ביישוב החדש בארץ־ישראל אינן אלא חלק מתוך אותה לשון עולמית (בשני המובנים),
„שאין אתה יכול לדבר עברית ככל שעולה רוחך, אלא בעל כורחך אתה נוקט אותה כמות שהיא. וכמות שהיא קשורה היא בעבר וחובקת זרועות עולם (weltverpflichtet), אף זו שבפי עוללים ויונקים בנקודת־התיישבות שנוסדה זה עתה“.
            44
        44
          רוזנצווייג, „עברית חדשה ?“, עמ’ 197.
המושג „דיאספורה“ מתאר את התפזרותן של קבוצות בני־אדם במונחים של זריעה והנבטה (המילה היוונית diaspora גזורה מהפועל speirein — ספֵּירֵין — שפירושו „לזרוע“). הופעתו מספר פעמים בתרגום השבעים (דווקא לא כתרגום של „גלות“ או „גולה“),
            46
        46
          גם המושג „גלות“, בין אם בהקשרו היהודי ובין אם לאו, רלוונטי, ואף שימושי במסגרת הדיון הנוכחי. ראו בעניין זה את הרצאתו של אדוארד ו’ סעיד, „גלות אינטלקטואלית : נוכרים ואנשי שוליים“, כאן, עמ’ 39–47.
         אחראית לייחוסו של מושג יווני עתיק זה דווקא לחוויה היהודית ; אולם משנות השבעים של המאה העשרים התרחב והתפשט המושג אל מחוץ להקשרו היהודי והחל להינקט ביחס לעוד ועוד קבוצות בני־אדם המפוזרות במקומות ובאופנים שונים, במעין דיאספורה של המושג עצמו.
            47
        47
          Rogers Brubaker, “The ‘Diaspora’ Diaspora”, in Ethnic and Racial Studies 28.1 (2005), pp. 1–19.
         במפנה המאה העשרים־ואחת החלו תיאורטיקנים של דיאספורה להציע מודלים חלופיים למודל המרכז והפריפריה וביקשו להדגיש את המימד החיובי, הפורה והרדיקלי שבדיאספורה כמושג כללי ובדיאספורות שונות בפרט. שכלוליו התיאורטיים של המושג הגיעו לשיא חדש בעבודתו של דניאל בויארין (Boyarin), שהרצאותיו בברלין בשנים 2012־2013 השפיעו השפעה עמוקה על מפעל דיאספורי זה.
            48
        48
          הרצאותיו אלו שמשו יסוד לספרו : Daniel Boyarin, A Traveling Homeland: The Babylonian Talmud as Diaspora (Philadelphia: University of Pennsylvania Press, 2015).
         דיאספורה „אינה זקוקה לטראומה, לאיזה רגע בראשיתי של גירוש, לגעגועים למולדת, או אפילו לקיומו של מיתוס של מולדת אחת“,
            49
        49
          דניאל בויארין, „מכורה נודדת“, כאן, עמ’ 34.
         כותב בויארין. אך מתוך ההגדרה השלילית (מה שדיאספורה אינה חייבת להיות) מזדקקת אצלו הגדרה חיובית של דיאספורה בתור
„סיטואציה תרבותית סינכרונית, אשר חלה על אנשים שחיים באתר תרבותי (ולעתים קרובות גם לשוני) כפול : הם חולקים את תרבותם הן עם המקום שבו הם שוכנים והן עם קבוצה אחרת של אנשים שחיים במקומות אחרים ; יש להם זהות והבעה מקומיות ועל־מקומיות (trans-local), בעת ובעונה אחת“.
            50
        50
          שם.
בויארין כותב כאן על קבוצות של אנשים, אך אם נכיל את פיתוחיו התיאורטיים על השפה, נוכל לומר שבכל המקומות השונים שבהן היא שוכנת, ניזונה העברית מהתרבויות ומהלשונות שאיתן היא באה במגע (כפי שטען רוזנצווייג בציטוט שהובא לעיל). הפרייה דיאספורית זו בולטת במיוחד במקומות שבהם עברית היא שפת מיעוט.
            56
        56
          קיום כמיעוט אכן אינו תנאי מחייב עבור דיאספורה, כפי שרומז בויארין (Boyarin, A Traveling Homeland, p. 152, n. 66), אך עמדה מיעוטית (שאינה טראומטית בהכרח) יכולה דווקא להיות שימושית עבור דיאספורה. ראו „מחווה למשתמטי מלחמת העולם הראשונה בספרות העברית“, כאן, עמ’ 172.
         השירים והסיפורים המתפרסמים במאסף זה מעידים, בין היתר, עד כמה ניכרת בעברית השפעתן של תרבויות ושפות הרוב במקומות כמו ורשה,
            57
        57
          בוריס גרוס, „קופרניקוס“, כאן, עמ’ 123–127.
         פריז,
            58
        58
          ז’יל רוזייה, „שירים להראל“, כאן, עמ’ 147.
         לוס־אנג'לס
            59
        59
          צבי בן־דור בנית, „תפוח אדמה עם סוֹס“, כאן, עמ’ 107–113.
         או ניו־יורק.
            60
        60
          סמי שלום שטרית, „שמש בבקבוק פלסטיק“, כאן, עמ’ 145.
         להקשר המקומי נועד תפקיד מכריע בברלין העברית כיום, שבה נכתבו ונערכו רוב המאמרים והיצירות הספרותיות הנאספים כאן.
            61
        61
          ראו כאן את מאמריהם של עפרי אילני ואלעד לפידות, את סיפורה של שרון הורודי ואת שיריהם של יער חבר ואדמיאל קוסמן, כמו גם את תרגומיהם של גדי גולדברג („לישון“ מאת איזולדה קורץ), רימו לומס („פוגת מוות“ מאת פאול צלאן) ואת תרגומיי („מכורה נודדת“ מאת דניאל בויארין  ; „גלות אינטלקטואלית“ מאת אדוארד ו’ סעיד ו„אירופה“ מאת ויקטור קלמפרר). כמו כן, ראו את הטקסטים מתוך הערב שנערך בברלין ב־1 באוגוסט 2014 המתפרסמים בסוף מאסף זה תחת הכותרת : „מחווה למשתמטי מלחמת העולם הראשונה בספרות העברית“.
         יחד עם זאת, מקומות אלה קשורים יחדיו באמצעות השפה המשותפת שאותה הם חולקים בתנאים דומים של קיום מיעוטי. הכפילות שבין הנוכחות המקומית והעל־מקומית של העברית, שמאסף זה מבקש לבטא בשמו ובתוכנו, מאפשרת עברית מיעוטית, היברידית והטרוגנית : עברית דיאספורית.
מרכיב נוסף בתאוריית הדיאספורה של בויארין היא השותפות התרבותית (ובפרט, הבעלות המשותפת על הטקסט).
            68
        68
          ראו בויארין, „מכורה נודדת“, עמ’ 29–32.
         במקרה, או שלא במקרה, שותפות היתה גם אחד המושגים המרכזיים בתורתו של שמעון ראבידוביץ', גדול ההוגים של הדיאספורה העברית במאה העשרים.
            69
        69
          מאיירס, „ראבידוביץ’ בברלין“, כאן, עמ’ 51.
         החלת תאוריית הדיאספורה של בויארין על העברית מאפשרת להכיר לא רק ביחסי השותפות הלשוניים שבין קבוצות המפוזרות במקומות שונים, אלא גם באפשרות של דיאספורה בין השפות עצמן. כפי שמטעים בויארין בעצמו, הכפילות שבדיאספורה יכולה לעתים קרובות לבוא לידי ביטוי גם בכפילות לשונית.
לפיכך, מפעל עברי זה, היונק מתוך הקשרו המקומי באשכנז, רואה עצמו כחוליה בשרשרת של שותפות היסטורית בין העברית ובין היידיש. לכל אחת משתי השפות היו וישנן לשונות־שותפות רבות, אך יחסי הקִרבה שבינהן, כאן באשכנז, זה אלף שנה לערך, הופכות אותן ללשונות אחיות. מבין שלל הקשרים ההיסטוריים, הספרותיים, הלשוניים והפוליטיים שהן חולקות, בולטת במיוחד שותפות הגורל ההיסטורי שלהן במאתיים השנים האחרונות, שבמהלכן התפזרו יחדיו על־פני מרחב גיאוגרפי עצום. שתי שפות־מיעוט אלה, שהעולם הוא מקומן, פרחו והצמיחו ספרויות ענפות הקשורות זו בזו עד כדי כך, שמבקר הספרות בעל־מחשבות (שם העט של איזידור ישראל אליַשֵב, 1873–1924) קבע : „שתי לשונות — ספרות אחת ויחידה“.
            72
        72
          בעל־מחשבות (ד״ר עליאַשעוו), „צוויי שפּראַכן — איין איינציקע ליטעראַטור“, אין געקליבענע שריפֿטן, צווייטער באַנד (וואַרשע : „ביכער“, 1929), זז’ 57–64.
שותפות הגורל של שתי השפות בעת החדשה באה לידי ביטוי גם בכך ששתיהן פרחו וצמחו בצל מגמת שלילתן. אותם משכילים ראשונים שקבעו את מותה של העברית הם גם אלה שביטלו את היידיש כ„ז'ארגון עלוב“ שלא היה ראוי מבחינתם לשם „שפה“.
            75
        75
          כשם שיצוגייה העולמיים של העברית צמחו כתגובה לשלילת נצחיותה, כך נראה שהשימוש התכוף בביטוי „די ייִדישע שפּראַך“ (השפה היידית) השגור בפי יידישיסטים עד היום, צמח כתגובה להכחשת היותה שפה של ממש.
         מגמה זו נמשכה אף ביתר שאת בדורות הבאים, שכן התנועה המשכילית שביקשה „להחיות“ את העברית נשענה, מבחינה רעיונית, על שלילה לשונית כפולה, כפי שניסח זאת לואיס גלינרט (Glinert) :
„כשם שהרצון להחיות מחדש את העברית היה כרוך, בכל גילוייו, ברצון להיפטר מהיידיש, כך הוא גם ביקש לדחות את העברית ה„מיושנת“ של אשכנז, את צלילהּ, את מילותיה — ואת ידיעתה“.
            76
        76
          Lewis Glinert, “Preface”, in Hebrew in Ashkenaz: A Language in Exile, ed. Lewis Glinert (New York: Oxford University Press, 1993), p. viii.
שותפות גורל זו של העברית והיידיש הגיעה לשיאה בשנות החורבן במאה העשרים, כאשר גרמניה הנאצית ובעלות־בריתה החלו לכרות את ענפיהן ולעקור את שורשיהן באירופה כולה. צאתו של מכאן ואילך כאן, בברלין ובפריז, היא עדות לסירובם, או לאי־יכולתם, של שורשים אלה להיעקר. צאתו של מכאן ואילך באכסניה יידית בא להדגיש את הבחירה בשותפות בין שתי הלשונות על־פני יחסים של יריבות או של איבה שפגעו אף הן פגיעה אנושה בשתי הלשונות.
            79
        79
          לביקורת על הלוחמנות ההבראיסטית כלפי היידיש כפגיעה־עצמית, ראו בער באָראָכאָוו, „העברעיסמוס מיליטאַנס“ [1913], אין שפּראַך־פֿאָרשונג און ליטעראַטור־געשיכטע (תל־אביב : י. ל. פּרץ־פֿאַרלאַג, 1966), זז’ 365–367. לקשר שבין תכונתה הדיאספורית של העברית ובין עמדות של הימנעות ממלחמה, ראו „מחווה למשתמטי מלחמת העולם הראשונה בספרות העברית“, כאן, עמ’ 172.
         בדומה לכתב־העת היידי החלוצי, קול־מבֿשׂר (1862), שיצא לאור כמוסף של כתב־העת העברי המליץ, אין זה מקרי שמכאן ואילך העברי מצא את בית־הוצאתו דווקא בהוצאת ספרים יידית, הלא היא הוצאת הספרים של ספריית מֶדֶם בפריז (פּאַריזער ייִדיש־צענטער — מעדעם־ביבליאָטעק).
            80
        80
          גילוי נאות : עורכו של מאסף זה הוא מנהלו של מרכז היידיש בפריז — ספריית־מֶדֶם. במקרה זה, החיפוש אחר עברית דיאספורית באשכנז הוא שהוביל אל היידיש, ולא ההיפך.
