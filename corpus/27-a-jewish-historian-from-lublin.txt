די גרױסע און װאַרעם־ייִדישע שטאָט לובלין האָט נישט אַרױסגערופֿן דעם גרינטלעכן אינטערעס, װאָס אַזאַ שטאָט האָט באַדאַרפֿט אַרױסרופֿן בײַ ייִדישע היסטאָריקערס. מען דאַרף גוט זוכן און פֿאָרשן ביז מען קריגט גרינטלעכע, ראַיעלע און אױטענטישע ידיעות װעגן ייִדן אין לובלין, װאָס האָבן זיך אָנגעהױבן באַזעצן אין שטאָט, אַרום שטאָט און אויסערן שטאָט, בײַ די פֿאַרשיידענע גזירות און גירושים — אין פֿערצנטן יאָרהונדערט. אַװדאי זענען באַקאַנט װיכטיקע היסטאָרישע תּקופֿות אין לעבן און אַנטװיקלונג פֿון דער קאָלירפֿולער ייִדישער שטאָט, װאָס האָט זיך גערעכנט פֿאַר דער דריטער גרעסטער שטאָט אין קרױן־פּױלן. אָבער, װי געזאָגט, גרעסערע פֿאָרשונגען געװידמעט צו לובלין זענען כּמעט נישט בנימצא. מען דאַרף גוט דורכאַקערן דאָס אַלגעמײנע פֿעלד פֿון ייִדיש־פּױלישער געשיכטע, אַז מען זאָל זיך שאַפֿן אַ בילד פֿון די יאָרהונדערטער, װאָס ייִדן האָבן זיך אײַנגעבירגערט אין לובלין און מיט גרױס אימפּעט געשאַפֿן אַ ייִדיש לעבן, װאָס האָט צײַטנװײַז דערמאָנט ייִדן אין בבֿל — מיט ייִדישער אינטענסיװער גײַסטיקער טעטיקײט און פֿיזישער לעבעדיקײט .

מאיר באַלאַבאַן, דער באַרימטער היסטאָריקער, האָט אַרױסגעגעבן אַ קלענערע אַרבעט װעגן ייִדן אין לובלין. ער איז געװען אַ לעמבערגער ייִד און אים האָט אינטערעסירט יעדע באַזונדערע היסטאָרישע עפּאָכע פֿון פּױלישן ייִדנטום, האָט ער אױך אָפּגעגעבן אַ טײל פֿון זײַן ברײטער פֿאָרשונג־אַרבעט צו לובלין, אונטערן נאָמען „די ייִדנשטאָט לובלין“.

מײַן שטאָט לובלין האָט אױך, אין מײַנע צײַטן, אַרױסגעגעבן אַן אײגענעם היסטאָריקער — שלמה־ברוך ניסענבױם, אַ ייִד אַ משכּיל, װאָס האָט געהאַט אַ ייִדיש און העברעיִש בוכגעשעפֿט, װאָס איז געװאָרן דער צענטער פֿאַר ייִדיש װיסן־און־בילדונג־דאָרשטיקע יונגע־לײַט, װאָס זענען געװײנטלעך געשטאַנען אין ביכער־געשעפֿט, געבלעטערט ביכער און געשמועסט מיט דעם אױפֿגעקלערטן אָבער פֿרומען ביכער־פֿאַרקױפֿער און ציוניסט – פֿון די גאָר ערשטע חובֿבֿי־ציון, װאָס איז געװאָרן אַן אַקטיװער מזרחי אין לובלין.

ניסנבױם איז געװען דער ערשטער ספּעציאַליזירטער לובלינער היסטאָריקער, װאָס האָט זיך אָפּגעגעבן מיט זײַן געבױר־ן-שטאָט לובלין. ער האָט אַרױסגעגעבן אַ בראָשור מיט פֿאָטאָגראַפֿישע בילדער פֿון דעם אַלטן בית־הקבֿרות אין לובלין. דאָרטן זענען געלעגן און גערוט ייִדן, װאָס זײערע נעמען האָבן אַרױסגערופֿן אַ ציטער פֿון טיפֿער פֿאַרערונג און שטאָטישן שטאָלץ בײַ לובלינער ייִדן. זײַן אַלגעמײנע געשיכטע װעגן ייִדן אין לובלין, אױף העברעיִש – „לקורות היהודים בלובלין“, איז אַרױס נאָך פֿאַר מײַנע צײַטן אין 1890 – װען שלמה־ברוך ניסענבױם איז געװען אַ יונגער־מאַנטשיק פֿון 24 יאָר. ער האָט פֿרי אַנטװיקלט אַ נײגונג צו געשיכטע און ער האָט פֿרי פֿאַרשטאַנען די װיכטיקײט פֿון טאָן פֿאָרשאַרבעט װעגן ייִדן אין זײַן אײגענער היסטאָרישער הײמשטאָט.

פֿאַר מיר איז געװען אַ טיפֿע איבערראַשונג װען איך האָב באַגעגנט, אין דער אַ מאָל באַקאַנטער שטאָט נאַלענטשעװ, װאָס האָט צוגעצױגן אַ סך חולאָים און גלאַט ייִדן װאָס האָבן אַרומגעזוכט זײער געזונט און געװאָלט שעפּן פֿרישע לופֿט – אַ יונג אינטעליגענט ייִדיש מײדל, װאָס האָט מיר דערקלערט, אַז זי איז אַ היסטאָריקערין, און אַז זי איז אַ געבױרענע אין לובלין, װאָס גיט זיך אָפּ מיט פֿאָרשן די געשיכטע פֿון ייִדן אין לובלין, פֿון זייער ערשטער באַזעצונג אין די גאָר אַלטע צײַטן, ביז דעם בילד פֿון דעם ייִדישן לובלין אין אונדזער צײַט.

אין נאַלענטשעװ האָט זיך דעמאָלט אױך געפֿונען דער עלטערער היסטאָריקער ר׳ משה פֿײַנקינד, אַ ייִד, װאָס עס איז געװען אַ מחיה מיט אים צו פֿאַרברענגען. אים בין איך שולדיק אַן אײביקן דאַנק פֿאַר מײַן בוך „װען יאַש איז געקומען“. רעדנדיק מיט אים, האָט זיך אין מיר אָנגעהױבן װעבן דער פֿאָדעם פֿון מײַן צװײטן טײל „יאַש“. ער, ר׳ משה פֿײַנקינד, איז טאַקע געװאָרן דער װײַטער קרובֿ פֿון מײַן בעלעטריסטיש פֿאַרװאַנדלט הױפּטגעשטאַלט פֿון בוך – שטײנמאַן.

ר׳ משה פֿײַנקינד האָט מיך טאַקע באַקענט מיט דער יונגער היסטאָריקערין – בעלאַ מאַנדעלסבערג. איך האָב זיך דערפֿרײט מיט מײַן ייִנגערער לאַנדס־מײדל, אַ װאַרעמע ייִדישע טאָכטער, אַ לינקע פּועלי־ציוניסטקע, אַן אַקאַדעמיש געשולטע, װאָס האָט גלײַך געפֿונען איר װעג צו ייִדישער דערציִונג – און זי איז געװאָרן אַ לערערין אין ייִדישע גימנאַזיעס אין לובלין. אָבער איר ספּעציאַליטעט איז געװען ייִדישע געשיכטע. זי האָט געענדיקט דעם װאַרשעװער אוניװערסיטעט מיט אַ מאַגיסטער־דיפּלאָמע פֿון געשיכטע. די אַרבעט, װאָס זי האָט געשריבן אױף פּױליש פֿאַר איר מאַגיסטער־קורס, איז געװען װעגן ייִדן אין פּױלן אין זיבעצנטן יאָרהונדערט, און װען זי איז אַרױס פֿון דעם רעגירונגס־אוניװערסיטעט האָט זי זיך געװידמעט צו גרינטלעכע שטודיעס װעגן ייִדן אין לובלין.

בעלאַ מאַנדעלסבערג האָט נישט גערעדט װעגן זיך... עס איז שװער געװען אַרױסצובאַקומען פֿון איר אַ װאָרט װעגן איר אײגענער לעבנס־אַרבעט, אַחוץ טרוקענע פֿאַקטן. זי האָט מורא געהאַט, אַז עס װעט חלילה קלינגען װי באַרימערײַ. אָבער ר׳ משה פֿײַנקינד, װאָס איז געװען אַ ייִד מיט שטרענגע מײנונגען און האָט זיך נישט געװאָרפֿן מיט לױבגעזאַנגען, האָט זי באַטראַכט פֿאַר אַן אױפֿגײענדיקן שטערן אױפֿן געביט פֿון ייִדישער געשיכטע.

די טעג אין נאַלענטשעװ, די שפּאַצירגענג מיט דעם עלטערן היסטאָריקער פֿײַנקינד און דער יונגער, טיף־נאַציאָנאַלער ייִדישער טאָכטער, בעלאַ מאַנדעלסבערג, זענען פֿאַרבליבן אין מײַן זכּרון. איך האָב עס באַטראַכט פֿאַר אַ מזל־זאַך, װאָס מיר איז באַשערט געװען צו פֿאַרברענגען אַזױ ייִדישלעך־לעבעדיק אין דעם הײלאָרט, װאָס האָט צוגעצױגן גאָר אַ סך סקלעראָז־חולאָים, װאָס זענען שױן געװען, װי מען האָט זײ דאָרט גערופֿן – אַ קאַפּעטשקע „פֿאַרקאַלכט“ אױפֿן מוח. איך האָב זיך נאָכגעפֿרעגט שפּעטער אין ניו־יאָרק און אַלײן געזוכט די היסטאָרישע אַרבעטן פֿון בעלאַ מאַנדעלסבערג. אָבער װי לאַנג נאָך מײַן רײַזע האָט מען געקאָנט קריגן לעבעדיקע גרוסן פֿון ייִדן אין פּױלן? לאַנג נאָך דער צװײטער װעלט־מלחמה האָב איך אױסגעפֿונען, אַז בעלאַ מאַנדעלסבערג איז אומגעקומען צוזאַמען מיט איר קראַנקער שװעסטער, װעמען זי האָט נישט געװאָלט פֿאַרלאָזן, כאָטש זי האָט געהאַט אַ געלעגנהײט זיך צו ראַטעװען.

די אַלע, װאָס זענען פֿאַראינטערעסירט אין דער געשיכטע פֿון ייִדן אין פּוילן און בפֿרט לובלינער ייִדן, װעלן אױפֿנעמען מיט דאַנק דאָס בוך, װאָס איז נאָר װאָס דערשינען אין תּל־אָבֿיבֿ – „מחקרים לתּולדות יהודי לובלין“, מיט אַרײַנפֿיר־װערטער פֿון די דרײַ היסטאָריקערס, נחמן בלומענטאַל, רפֿאל מאַהלער און נחמן קאָרען, און פֿון בעלאַס געראַטעװעטן ברודער – שמואל מאַנדעלסבערג. דאָס בוך איז אַרױס מיט דער הילף פֿון אַ קרײַז פֿאַרערערס פֿון בעלאַ מאַנדעלסבערג־שילדקרױט. בעלאַ האָט חתונה געהאַט אין 1935 און זי האָט זיך אונטערגעשריבן מיט דעם טאָפּעלן נאָמען. איר זענען נישט באַשערט געװען קײן סך גליקלעכע יאָרן. זי איז אומגעקומען אין מייַדאַנעק אין 1943, נאָך שרעקלעכע עינויים און יסורים, אָבער עס איז באַװוּסט, אַז זי האָט ביזן סוף פֿון אירע טעג געפֿירט אַ טאָגבוך און אַפֿילו געאַרבעט אױף אַ נײַ אַרומנעמענדיק װערק – װעגן ייִדן אין לובלין.

איך שרײַב נישט קײן אָפּהאַנדלונג װעגן דעם בוך מיט דער אײַנזאַמלונג פֿון בעלאַ מאַנדעלסבערגס פֿאַרבליבענער ירושה. אַ סך איז פֿאַרפֿאַלן געװאָרן. דאָס בוך אַנטהאַלט אַ ביבליאָגראַפֿיע פֿון דער יונגער לובלינער היסטאָריקערינס פֿאַרעפֿנטלעכטע און נאָך נישט פֿאַרעפֿנטלעכטע װערק, אױף פּױליש, העברעיִש און ייִדיש. װעגן װאָס האָט בעלאַ מאַנדעלסבערג נישט געשריבן? װעגן עקאָנאָמישן און רעכטלעכן מצבֿ פֿון לובלינער ייִדן אין זיבעצנטן יאָרהונדערט; װעגן לובלינער ייִדישע האַנטװערקער אין זיבעצנטן יאָרהונדערט; װעגן ספּעציעלע שטײַערן פֿאַר לובלינער ייִדן; װעגן אַן עלילת־דם־פּראָצעס אין 1936. די דאָזיקע געשיכטלעכע אָפּהאַנדלונגען זענען צעװאָרפֿן אין פֿאַרשיידענע זשורנאַלן און ביכער.

בעלאַס פֿאָרשונגען האָבן אָנגעהױבן צו דערשײַנען און האָבן אַרױסגערופֿן באַדײַטנדיקן אינטערעס אין 1926. מיר איז אַ װוּנדער װאָס אין דעם „לעקסיקאָן פֿון דער נײַער ייִדישער ליטעראַטור“ װערט די יונגע היסטאָריקערין אין גאַנצן נישט דערמאָנט. דערפֿאַר איז מען שולדיק אַ טאָפּעלן דאַנק פֿאַרן מאַנדעלסבערג־בוך, װאָס איז אָקערשט דערשינען אין מדינת־ישׂראל. פֿיר לענגערע אָפּהאַנדלונגען װערן געבראַכט אין דעם בוך, אין אַן אױסגעצײכנטער העברעיִשער איבערזעצונג, מיט נייטיקע באַמערקונגען. עס איז אױך פֿאַראַן אַן אָפּטײל מיט אַ קיצור פֿון בעלאַס װערק אױף ענגליש און עטלעכע מוסטערזײַטלעך פֿון איר סטיל אױף ייִדיש. אַגבֿ, װיל איך דאָ קאָריגירן אַ טעות. אין בוך װערט געגעבן אַ פֿאָטאָגראַפֿיש בילד פֿון מיר, ר׳ משה פֿײַנקינד, בעלאַ מאַנדעלסבערג און מײַן ברודער מרדכיס ערשטער פֿרױ, װאָס איז אומגעבראַכט געװאָרן פֿון די דײַטשן. אונטערן בילד איז אונטערגעשריבן די דאַטע 1926 מיט אַ פֿראַגע־צײכן. די פֿאָטאָגראַפֿיע איז גענומען געװאָרן מיט אַכט יאָר שפּעטער, אין זומער 1934.
