ס 'איז שװער צו זײַן אָריגינעל אין פּרט אַכזריות נאָך אַזױנע פּאָגראָם־מײַסטערס, װי זעליאָניס, סאָקאָלאָװסקיס באַנדעס, פּעטליורעס אַטאַמאַנעס: פּאַליענקאָ (דער 1 זשיטאָמירער פּאָגראָם יאַנואַר 1919), סאַמאָסענקאָ (פּראָסקערעװער שחיטה) און אַנדערע. און דאָך האָבן די פֿרײַװיליקע אין דעם פּרט אױך באַװיזן אױפֿצוטאָן, סײַ אין דער פֿאַרשידנאַרטיקײט פֿון פּײַניקן און שפּאָטן, סײַ אין דעם אימפּעט, װי אַזױ דאָס איז געטאָן געװאָרן. קודם־כּל אינקװיזיטאָרישע פּײַניקונגען, אינקװיזיטאָרישע מעטאָדעס – דאָס איז דאָס געװײנטלעכע מיטל, װאָס מ'באַגײט דער הױפּט בײַ צאַפּן געלט, בײַ מאָנען, מ'זאָל זיך אױסקױפֿן. די אָנגעװענדטע מיטלען זײַנען אַזױ פֿאַרשידנאַרטיק, און מ'טוט דאָס אַזױ מעטאָדיש, באַטראַכט און אױסגעהאַלטן, אַז ס'קאָן מאַכן דעם אײַנדרוק, אַז דאָ זײַנען ניט סתּם מערדער װאָס טוען זײער זאַך אױף דער גיך, נאָר מיושבֿדיקע פֿרומע אינקװיזיציע־מאָנאַכן, װאָס װילן אַזױ אַרום אַרױסבאַקומען דעם אמת. אַזױנע זאַכן, װי שרעקן מיט דער ביקס, שטעלן „צו דער װאַנט“, שלאָגן, מזיקן, האַקן אבֿרים, – דאָס איז געװען דאָס „באַנאַלע“, דער װאָכעדיקער גאַנג. די פֿרײַװיליקע האָבן פֿאַרמאָגט „פֿײַנערע“ מעטאָדעס; אַ שטײגער הענגען אױף אָנצושרעקן. דאָס קומט פֿיר אַזױ׃ מ'װאַרפֿט אײנעם אַרױף אַ שטריק אױפֿן האַלדז, מ'מאַכט אַ שלײף און מ'הענגט אױף דעם קרבן אױפֿן ערשטן האַקן אין שטוב, מ'לאָזט אָבער ניט, ער זאָל דערשטיקט װערן, װאָרעם מ'דאַרף אים גראָד האָבן אַ לעבעדיקן, ער זאָל זיך אױסקױפֿן, ער זאָל װײַזן, װוּ עפּעס איז אױסבאַהאַלטן, און גלאַט אַזױ צוזען װי אַ מענטש צאַפּלט צװישן לעבן און טױט. מ'נעמט אים דערפֿאַר אַלע מאָל אַראָפּ, מ'לאָזט אים קומען צו זיך, מ'מונטערט מיט דער ביקס, מיט דער נאַגײַקע און מ'הײסט זיך װײַזן װוּ איז װאָס אױסבאַהאַלטן, מ'מאָנט געלט אאַז"װ. מ'„הענגט“ יענעם אַזױ לאַנג, ביז אײגענע און פֿרעמדע לױפֿן ניט און ברענגען אױסקױפֿגעלט. ס'זײַנען באַװוּסט פֿאַלן, װען מ'האָט אַזױ געהאַנגען אַ מענטשן 3 מאָל (בערקאָװיטשן אין קריוואָזער) און אַפֿילו 17 מאָל (סמיליאַנסקין אין טשערקאַס, אַגבֿ, אָפּגערױבט בײַ אים אַ האַלבן מיליאָן), אַ פֿאַל װען אַ ייִנגל אַ גימנאַזיסט (באָריס זאַבאַרסקי אין פֿאַסטעװ) האָט מען גענייט פֿאַרציִען דעם שלײף אױפֿן פֿאָטערס האַלדז.

 מ'באַנײַט די מיטל־עלטערישע מעטאָדע פֿון אױספּרוּװן מיט פֿײַער׃ מ'ברענט דאָס פּנים מיט אַ לאָמפּ, מ'װאַרפֿט אין פֿײַער אַרײַן. אין בעלע־צערקעװ, אַ שטײגער, האָט מען דאָס געטאָן מיט אײנעם גראָסמאַן, אַן אַנטלאָפֿענער פֿון אַ פּאָגראָם אין װאָלאָדאַרקע, און יענער איז געשטאָרבן פֿון די װוּנדן. מ'ברענט די האָר אױפֿן קאָפּ, די טריט אאַז"װ.

 פֿאַראַן נאָך אַ קאָמבינירטע מעטאָדע: מ'הענגט אײנעם אױף און מ'ברענט אים די טריט מיט ליכט (אין קאַהאַרליק): דאָס דערמאָנט די אינקװיזיטאָרישע „דיבע“. מ'רײַסט האָר פֿון דער באָרד, מ'שטעכט די טריט מיט נאָדלען אאַז"װ. אין באָריספּאָל האָט מען בײַ אײנעם לילעגאַרט געמאָנט 25 טױזנט רובל; פֿאַר „עקשנות“ האָט מען אים תּחילת אומגעװאָרפֿן און געטרעטן מיט די פֿיס, דערנאָך האָט מען אים אַרײַנגעשטופּט אין אַ קעסטל און מ'האָט אים דורכן דעקל געשטאָכן מיט שפּיזן, צו לעצט האָט מען אים כּמעט אַ טױטן אַרױסגעשלעפּט און געשאָסן פֿאַר דער מוטער און דער שװעסטער אין די אױגן.

 אין די טױזנטער זײַנען אומגעקומען ייִדן בײַ די פֿרײַװיליקע אונטער די הענט, גרײַז גרױע „קאָמוניסטן“, װאָס מ'האָט זײ געפּאַקט בײַ דער גמרא אין בית־מדרש, קאָמוניסטן־עופֿעלעך אין די װיגן, פֿאַר אײן װעגס מיט די מוטערס און באָבעס צוזאַמען. אין יעדער צעטל הרוגים איבערראַשט די צאָל פֿאַרפּײַניקטע זקנים, פֿרױען, קינדער. מ'האָט געשאָסן, אָבער נאָך מער האָט מען געשטאָכן, געהאַקט מיט שװערדן, אָפּגעהאַקט שאַרבנס. אַ סך זײַנען אומגעקומען אין פֿײַער אין אונטערגעצונדענע הײַזער (אין אײן פֿאַסטעװ אַריבער 100, אין לוטשינעץ, דזשורין, יאַרוגע – פּאָדאָליער גוב'). מ'האָט דערשטיקט אַ שטײגער, אין קאָרסן דעם 80־יאָריקן סוכאָדאָלסקי; לעבעדיקערהײט באַגראָבן׃ די 90־יאָריקע פֿרומע פּעקאַר אין ראָזשעװ, צװײען אין טעטיעװ, בן־ציון עװאַלענקאָ אין אָבוכאָװ (דאָך אַרױס לעבעדיק) און נאָך און נאָך.

 אָבער אַזאַ טױט האָבן נאָך געקאָנט מקנא זײַן מענטשן, װאָס מ'האָט זײ געפּײַניקט אָן אַן אױפֿהער, אָפּגעשניטן דעם צונג (קיסמאַן אין פֿאַסטעװ, פֿריִער פֿאַרװוּנדעט מיט אַ קױל), די אױערן, די נאָז, אױסגעשטאָכן די אױגן (יאַמפּאָלסקי אין פֿאַסטעװ), אָפּגעהאַקט הענט און פֿיס אאַז"װ.

מיר האָבן שױן פֿריִער געזען, אַז די פֿרײַװיליקע זײַנען אױסן געװען ניט בלױז רױבן פֿאַר זיך ייִדיש גוטס. ניט װײניקער האָבן זײ גלאַט חרובֿ געמאַכט, פֿאַרניכטעט. אינעם פֿאַרניכטן, אַלס אַ צװעק פֿאַר זיך, – שטעקט, אַזױ צו זאָגן, דער אידעאַליזם פֿון די פֿרײַװיליקע, װען מ'איז אױסן ניט זיך, נאָר די אידעע׃ אױסראָטן ייִדן. דער דאָזיקער טײל פּאָגראָם־פּראַקטיק׃ פֿאַרניכטן שטובזאַכן, סחורה, צינדן הײַזער, געשעפֿטן, איז שױן באַקאַנט פֿריִער אױך, דער הױפּט בײַ די באַנדעס אין קיִעװער און אין פּאָדאָליער גוב'. נײַ איז דאָ בײַ דער פֿרײַװיליקער אַרמײ, װאָס קײנער ביז זײ האָט דאָס אין אַזאַ מאַסן־מאָסשטאַב ניט געטאָן אַזױ גרינטלעך, סיסטעמאַטיש. אַ סך ייִדישע שטעט און שטעטלעך האָבן שױן איבערגעהאַט צו פּאָגראָמען עטלעכע מאָל אין משך דאָס יאָר 1919, און דאָך האָבן זײ זיך געהאַלטן. איצט האָט זײ די פֿרײַװיליקע אַרמײ דערלאַנגט דעם לעצטן טױטקלאַפּ. אַנדערע שטעט, װי, אַ שטײגער, פֿאַסטעװ, װאָס די פּאָגראָם־כװאַליע האָט זײ גליקלעכערװײַז אױסגעמיטן, און זײ האָבן צו זיך אַרײַנגענומען טױזנטער אומגליקלעכע, אַנטלאָפֿענע פֿונעם פּאָגראָם־גיהנום, האָבן די דאָזיקע פֿאַרניכטונג־סיסטעם פֿאַרזוכט דאָס ערשטע מאָל פֿון די פֿרײַװיליקע. פֿון אונטערצינדן האָבן שװער געליטן אַ סך פּאָגראָמערטער: באָסלעװ, בעלע־צערקעװ, האָראָדישטש, האָסטאָמעל, קאָרסן, מעקאַרעװ, רעקיטנע, ראָסאַװע, טאָלנע, שפּאָלע – קיִעװער גוב'; באָריספּאָל – פּאָלטאַװער גוב'; ניעזשין – טשערניגאָװער גוב'; קריוואָזער, טאָמאַשפּאָל, מיאַסקאָװקע, סאַװראַן – פּאָדאָליער גוב' אאַז"װ.

 אַנדערע ערטער, װי אַ שטײגער פֿאַסטעװ מיט זײַנע 10 טױזנט ייִדישע אײַנװױנער, זײַנען כּמעט אין גאַנצן אַװעק מיטן פֿלאַם און רױך. אין אײן פֿאַסטעװ זײַנען פֿאַרברענט געװאָרן 200 ייִדישע הײַזער און אױך אַזױ פֿיל קראָמען.

 מ'האָט סיסטעמאַטיש פֿאַרניכטעט ניט בלױז פּריװאַט־פֿאַרמעגן, נאָר געזעלשאַפֿטלעך גוטס אױך. מ'האָט צעשטערט און געברענט בתּי־מדרשים, ייִדישע שפּיטאָלן, בתּי־זקנים, שולן, לײַ־ און שפּאָר־קאַסעס, קאָאָפּעראַטיװן. אין בעלאַ־צערקאָװ אַ שטײגער האָט מען פֿון דער תּלמוד־תּורה געמאַכט אַן אָפּטריט, דעם פֿליגל אין הױף האָט מען געמאַכט פֿאַר אַ פֿערדשטאַל, כאָטש דאָ פֿאַרבײַ איז פֿאַראַן אַ פּאַסיק האַלב פֿאַרמאַכט געבײַ פֿאַר פֿערד, מ'האָט אױסגעהאַקט די פֿענצטער מיט ראַמען, די טירלעך פֿון די אױװנס. אין ראָסאַװע, אַ שטײגער, האָט מען חרובֿ געמאַכט די לײַ־ און שפּאָר־קאַסע אױף אַזאַ שטײגער׃ די קאָזאַקן האָבן אױפֿגעריסן די שופֿלאָדן, די שאַפֿעס, די טישן, דעם אַרכיװ, זײ האָבן אױפֿגעריסן דעם סקלאַד און האָבן צערױבט די גאַנצע סחורה. אַ שטיק צײַט האָבן זײ זיך געמאַטערט מיט דער פֿײַער־קאַסע; צו לעצט, אַרום 1 בײַ נאַכט, האָבן זײ אונטערגעלײגט אונטער דער קאַסע פּיראָקסילין און אױפֿגעריסן דאָס גאַנצע געבײַ.

מאַסנװײַז האָט מען פֿאַרניכטעט ייִדישע הײַזער, געשעפֿטן, פֿריִער צערױבט אַלצדינג, װאָס ס'האָט זיך געפֿונען אין זײ. צו דעם דאָזיקן חורבן קומט נאָך צו, װאָס דאָס גאָרע האַנדל־לעבן און עקאָנאָמיש לעבן בכלל איז פּאַראַליזירט געװאָרן, װאָרעם דער טעראָר, דאָס באַפֿאַלן און רױבן ייִדן, האָט ניט אױפֿגעהערט אַפֿילו די צײַט פֿון „שטילן פּאָגראָם“. דאָס אַלץ האָט געבראַכט דערצו, אַז צענדליקער ייִדישע קהילות זײַנען אָפּגעמעקט געװאָרן. דאָס „לעבן“ אין די שטעט און אין שטעטלעך מיטן פּערמאַנענטן פּאָגראָם איז געװאָרן אַזאַ פּײַן, אַז ניט געקוקט דערױף, װאָס אױף די װעגן האָט געלױערט דער טױט, האָבן די לעבן־געבליבענע, הונגעריק, נאַקעט און באָרװעס, מיט זקנים, קראַנקע און קינדער אױף די הענט, זיך געלאָזט לױפֿן, װוּהין די אױגן טראָגן. אָפֿט האָבן זײ געטראָפֿן פּונקט אין אַזױנע רויִנירטע קהילות. דאָ, אין די נײַע ערטער, האָבן די הײמלאָזע געקאָנט אַרױסקוקן ניט מער װי אױף צדקה. װאָס מער קהילות ס'זײַנען חרובֿ געװאָרן, און װאָס מער ס'האָבן זיך אָנגעזאַמלט אַזױנע הײמלאָזע, אַלץ קלענער האָט געמוזט װערן די דאָזיקע הילף. דאָ האָט מען זיך געװאַלגערט אין אַ שרעקלעכער ענגשאַפֿט אין בתּי־מדרשים און הקדשים און מ'איז אױסגעשטאָרבן מאַסנװײַז פֿון הונגער, קעלט, נאָך מער פֿון עפּידעמיעס, דערהױפּט פֿון טיפֿוס. די שטערבלעכקײט פֿון דער ייִדישער באַפֿעלקערונג צו יענער צײַט איז געװאָרן אַזױ גרױס, אַז מ'האָט ניט באַװיזן מקבר צו זײַן צו דער צײַט, און ס'איז געװאָרן „אָטשערעדן“ אױף קבֿורה. מ'קאָן זיכער זאָגן, אַז אױב ייִדן זײַנען געפֿאַלן אין די טױזנטער פֿון קאָזאַקישע קױלן און שװערדן, זײַנען נאָך מער, אין צענדליקער טױזנטער, אומגעקומען פֿונעם חורבן, נאָכן פּאָגראָם, פֿון הונגער, קעלט און טיפֿוס.

דאָס שענדן מאַסנװײַז ייִדישע פֿרױען – דאָס איז דער שאַרפֿסטער, בולטסטער סימן אין די פּאָגראָמען בײַ די פֿרײַװיליקע. דאָס איז דאָס אײגנס, װאָס די פֿרײַװיליקע האָבן אַממײסטן אױפֿגעטאָן אין דער פּאָגראָם־פּראַקטיק. שרעקלעכע שחיטות זײַנען פֿירגעקומען פֿריִער אױך, ס'איז גענוג צו דערמאָנען די שחיטות פֿון פּעטליורעס אַרמײ אין פּראָסקערעוו אין פֿעלשטין (פֿעברואַר 1919), גריגאָריעװס בלוטבעדער אין טשערקאַס, אין יעליסאַװעטגראַד (מײַ 1919), און דאָך איז דאָרט שענדן פֿרױען געװען אַ זעלטענע זאַך, געצײלטע פֿאַלן. איצט, בײַ די פֿרײַװיליקע, איז דאָס געװאָרן אַ פּראָגראַמזאַך, אַזױ װי רױבערײַען, רציחות. פֿרױען שענדט מען אומעטום, אַפֿילו בײַ „שטילע פּאָגראָמען“ און אין די גרױסע שטעט. אין יעקאַטערינאָסלאַװ האָט מען גערעדט װעגן טױזנט געשענדטע ייִדישע פֿרױען. אין קלײנע שטעטלעך זײַנען געשענדט געװאָרן הונדערטער פֿרױען, ד"ה כּמעט אַלע, װאָס האָבן ניט באַװיזן זיך אױסצובאַהאַלטן אַ לאַנגע צײַט, אָדער אַנטלױפֿן. פֿריִער איז שױן דאָ דערמאָנט געװען, װי אַזױ דאָס שענדן פֿלעגט פֿירקומען׃ 1) מ'פֿלעגט דאָס טון אָפֿן פֿאַר מענער, עלטערן, קינדער און אַלע אַרומיקע אין די אױגן; 2) מ'פֿלעגט ניט שױנען ניט קײן עלטער, ניט קײן צושטאַנד. דער דאָזיקער גרױל האָט ניט אױסגעמיטן ניט קײן קלײנע קינדער, פֿון 8 יאָר אָן, ניט קײן זקנות. מ'װאָלט געקאָנט האַלטן די אַלע מיטטײלונגען פֿון אָרטיקע קאָרעספּאָנדענטן, װי אױך ספּעציעלע אױספֿאָרשונגען װעגן שענדן פֿרױען, פֿאַר אַ בײזן חלום פֿון היציק־קראַנקע, אָבער דאַן װאָלט מען באַדאַרפֿט אָנקומען צו נאָך אַ װילדערער השערה, אַז הונדערטער מענטשן פֿון פֿאַרשידענע ערטער, װאָס האָבן זיך קײן מאָל ניט געטראָפֿן, האָבן עפּעס װי על־פּי נס געמאַכט צװישן זיך אַ הסכּם דערצײלן אײנע און די זעלבע זאַך, כּמעט מיט די זעלבע װערטער און דערצו נאָך אױסקלערן נעמען פֿון די געטראָפֿענע. מ'װאָלט באַדאַרפֿט פּועלן בײַ זיך, אַז מאַסן ייִדישע פֿרױען, װאָס האָבן זיך געמוזט װענדן צו דאָקטױרים און צו אַקושאָרינס נאָך הילף, פֿאַרמאָגן ניט דאָס מינדסטע ערן־געפֿיל און קלערן אַלײן אױף זיך אױס דאָס מיאוסטע, און דאָס ערגסטע. אַזױ שרעקלעך, נישט צו באַנעמען, איז דאָס, װאָס ס'װערט דערצײלט. לאָמיר דאָ ברענגען עטלעכע פֿאַקטן פֿון אָן אַ שיעור אַזױנע׃ אין קאָרסן (קיִעװער גוב') זײַנען פֿאַרצײכנט צװײ פֿאַלן, װען מ'האָט געשענדט 70־יאָריקע זקנות, דאָס אײגענע איז פֿירגעקומען אין ראָסאַװע מיט אַ 75־יאָריקער פֿאַר דעם מאַן און די טעכטער אין די אױגן, אין טאָמאַשפּל און אין אַנדערע ערטער. אין קרעמענטשוק האָבן 6 קאָזאַקן געשענדט אַ פֿרױ קראַנק אױף ריקפֿאַל־טיפֿוס, אין קאָרסן – אַ פֿרױ אַ גוסס, װאָס איז אױסגעגאַנגען דאָ אױף דער שטעל. אין ניעזשין, אין ראָסאַװע האָט מען געשענדט געװינערינס נאָך אין קימפּעט, אין פּרילוק האָט מען אָפּגעשטעלט אַ מײדל אין מיטן העלן טאָג אין גאַס אַקעגן װאָלאָסט, מ'האָט זי אױסגעטאָן נאַקעט און געשענדט. צו 8, צו 10 קאָזאַקן מיט אַ מאָל שענדן קלײנע קינדער. אין טשערקאַס האָט מען אײנע אַ געשענדטע צעביסן פֿונעם קאָפּ ביז די פֿיס און זי איז געשװאָלן געװאָרן. אין באָרזנע האָט מען אַ גרופּע ייִדישע מײדלעך געכאַפּט אין גאַס, פֿריִער זײ אױסגעשמיסן, דערנאָך געשענדט. ייִדישע מײדלעך און פֿרױען פֿלעגט מען מאַסנװײַז פֿאַרשלעפּן פֿון די הײַזער, און זײ האָבן זיך שױן צוריק ניט אומגעקערט, אַרױסנעמען פֿון די װאַגאָנען אין װעג. דער גרעסטער טײל קרבנות האָט זיך אָנגעשטעקט מיט די העסלעכסטע װענערישע קרענקען, אַנדערע זײַנען אַראָפּ פֿון זינען. מ'האָט געשענדט און דערנאָך געהרגעט, אַ סך האָבן זיך געבעטן װי אַ חסד דעם טױט אַנשטאָט דער שאַנד. און אַ סך בלוטיקע קרבנות האָבן געבראַכט ייִדן, אַלט און יונג, פֿאַרטײדיקנדיק זײערע אײגענע פֿאַר שאַנד און אומגליק. און װי לאָזט זיך דאָס אַלץ דערצײלן…?
