„יבֿנה“ וויל זײַן פֿאַרן ייִדנטום דאָס וואָס עס איז געווען פֿאַרן ייִדנטום דאָס חסידות מיט הונדערט און פֿופֿציק יאָר [צוריק], די חסידות אין איר אורשפּרונג, די חסידות פֿונעם בעש״ט. דאָס הייסט ניט, אַז „יבֿנה“ וויל אַליין זײַן דאָס אורשפּרונגלעכע חסידות, נאָר ער וויל אַרײַנברענגען אינעם יע‪צטי‬קן ייִדנטום די פֿרישקייט, די לעבעדיקייט, די שׂימחה אין גאָט און די דבֿקות אין גאָט לויט דעם שטייגער, די באַגריפֿן, שטימונג, און געזינונג פֿונעם מאָדערנעם ייִדן אַזוי ווי בעש״ט האָט עס געטאָן – אין זײַנער צײַט – לויט דעם שטייגער, באַגריפֿן, שטימונג, און געזינונג פֿונעם אַמאָליקן ייִדן. „יבֿנה“ וויל אויפֿלעבן איבער הויפּט די נשמה פֿונעם ייִדן ניט דורכן אָרגאַניזירן די מאַסן און אַגיטירן צווישן זיי, נאָר דורכן אויפֿזוכן יחידים, וואָס דאָס ייִדנטום לעבט ניט נאָר אין זייערע מעשׂים און מינהגים נאָר אויך אין זייערע הערצער, אַלס די גרעסטע קדושה און אַלס די ריינסטע געטלעכע שיינהייט.
„יבֿנה“ וויל אויפֿזוכן יחידים וואָס זאָל[ן] וועלן זײַן אין זייער גאַנצן אַרט עמפֿינדן, פֿילן, דענקען און טאָן אַ מרכּבֿה פֿאַרן אין־סוף, פֿאַראייניקן אָט די יחידים אין איין פֿאַרבאַנד און בילדן פֿון זיי אַ מוסטער פֿאַרן גאַנצן פֿאָלק.
„יבֿנה“ וויל דעריבער אָפּגעבן זיך מיט יחידים און נאָר מיט יחידים, אָנערקענענדיק, אַז די ייִדישע מאַסן זענען בײַ הײַנטיקן טאָג ווײַט פֿון העכערער גײַסטיקייט און דעריבער אויך פֿון טיף אינערלעכער רעליגיעזיטעט. אָט די, אין גרונט גענומען, אי־רעליגיעזיטעט פֿון די ייִדישע מאַסן אין יעצטיקן מאָמענט ווערט נאָך באַזונדערס פֿאַרשטאַרקט דורך די פֿיל פּאַרטייען אויף דער ייִדישער גאַס, וועלכע באַקעמפֿן די רעליגיע ווען זיי זענען לינק און וועלכע מעכאַניזירן די ייִדישע רעליגיע ווען זיי זענען רעכט. „יבֿנה“ וויל דעריבער אויפֿזוכן און פֿאַראייניקן יענע יחידים בײַ ייִדן וואָס פֿילן גאָט אין זייערע נשמות און לעבן אין אים. און דורך דעם, דורך דעם וואָס גאָט וווינט אין זיי, קענען די לינקע פּאַרטייען ניט אָפּרײַבן אים פֿון זיי און די רעכטע קענען אים ניט אָפּטייטן אין זיי.
דער אידעאַל פֿון „יבֿנה“ איז צו אויפֿזוכן און פֿאַראייניקן יחידים, וואָס קענען זיך פֿילן יעדן טאָג ווי נײַ־געבוירן אין גאָט („בני אַתּה – אַני היום ילדתּיך״) און האָבן דערבײַ די גרויסע שׂימחה פֿון אָט דעם נײַ־געבוירן ווערן און דאָס שטאַרקע הייליקייט וואָס באַגלייט אַזאַ געבוירן ווערן.
דערבײַ מיינט „יבֿנה“ ניט צו בלײַבן אַ פֿאַרבאַנד פֿון בלויז אינערלעכע רעליגיעזע איבערלעבונגען. „יבֿנה“ איז דערבײַ אַ תּורה־פֿאַרבאַנד און אַלס אַזעלכער פֿאָדערט פֿון זײַנע חבֿרים, אַז דאָס אינערלעכע לעבן אין גאָט זאָל אויסגעדריקט ווערן אין הייליקע, ריינע מעשׂים.
ביז יעצט זענען אויפֿגעזוכט געוואָרן אין פּוילן אייניקע צענדליקער יחידים, וואָס זענען גרייט צו לעבן לויט די הויפּט־אידעאַלן פֿון „יבֿנה“ און בילדן צוזאַמען איין פֿאַרבאַנד.
די איינצלהייטן פֿונעם „יבֿנה“־אידעאַל האָב איך אַנטוויקלט אין אַ ריי אַרטיקלען אין „מאָמענט“ אונטערן נאָמען: „דער גרויסער רוף פֿון דער שעה“.
אין אַ קורצער צײַט אַרום וועט דערשײַנען אַ פּראָפֿעטיש־מיסטיש ווערק פֿון מיר, וואָס וועט קענען דינען אַלס גרונט פֿאַרן גאַנצן אינערלעכן און אויסערלעכן לעבן פֿון יעדן איינציקן ייִדן, וואָס וויל די גײַסטיקע אויפֿלעבונג פֿון ישׂראל, באַזונדערס פֿאַר יעדן „יבֿנה“־מיטגליד.
הלל צייטלין