מײַן „גרויסער רוף פֿון דער שעה“ האָט אויפֿגעוועקט די מוחות און די הערצער פֿון די הונדערטער ייִדן, וואָס האָבן דערזען און דערפֿילט אַזוי ווי איך אַז ישׂראל מוז גײַסטיק, און איבער הויפּט גײַסטיק, אויפֿגעלעבט ווערן און באַנײַט ווערן; אַז די יעצט עקזיסטירנדיקע פּאַרטייען בײַ ייִדן טראָגן נישט און ברענגען נישט מיט זיך אָט די באַנײַונג און אָט די אויפֿלעבונג; אַז יעצט, און גראָד יעצט מוז מען אָנהײבן די גרויסע, הייליקע אַרבעט פֿון תּשובֿה אין גײַסט; אַז נאָר יחידים פֿון פֿאָלק קענען, דאַרפֿן און מוזן זיך נעמען פֿאַר אָט דער הייליקער אַרבעט צוליב וואָס זיי, אָט די יחידים, דאַרפֿן זײַן פֿאַראייניקט אין איין פֿאַרבאַנד.

 אין אַ ריי אַרטיקלען האָב איך אָנגעצייכנט די הויפּטטענדענצן און הויפּט־אויפֿגאַבן פֿון אָט דעם פֿאַרבאַנד, וועלכער דאַרף און מוז נאָך ווי אַמשנעלסטן געשאַפֿן ווערן. איך האָב אָנגערופֿן אָט דעם יחידים־פֿאַרבאַנד וועלכער דאַרף געשאַפֿן ווערן, מיטן נאָמען „יבֿנה“. און האָב זיך געווענדט צו אַלע די, וואָס דער נר־אלקים איז נאָך נישט אויסגעלאָשן געוואָרן אין זייער האַרצן צו אָפּרופֿן זיך און פֿיל האָבן זיך אָפּגערופֿן. טייל מיט פֿולער אײַנשטימונג, אַ טייל מיט שאלות און ספֿקות. [...]

 אַזוי ווי יעדערער פֿרעגט עטוואָס אַנדערש און עטוואָס באַזונדערס און דערבײַ באַרירט יעדער פֿרעגער אַלערליי מעגלעכסטע טעאָלאָגישע, מעטאַפֿיזישע און סאָציאַלע פֿראַגן, וואָלט איך באַדאַרפֿט, ענטפֿערנדיק יעדן באַזונדער, אויפֿשרײַבן פֿאַר יעדן איינציקן אַ גאַנץ באַזונדער בוך, וואָס ס׳איז איבער מײַנע כּוחות און ווי איך דענק, אויך איבער די כּוחות פֿון מענטשן, וואָס שטײען שלא־בערך העכער פֿון מיר. איך בין געצוווּנגען דעריבער צו געבן דאָ אַן אַלגעמיינע תּשובֿה וועגן דעם עיקר־מהות פֿון „יבֿנה“, וואָס איך פּראָיעקטיר צו גרינדן, דורך וואָס ווי איך פֿאַרהאָף, ס׳וועלן פֿיל שאלות פֿאַרענטפֿערט ווערן און פֿיל ספֿקות וועלן אויפֿגעקלערט ווערן.

א) „יבֿנה“ איז ניט קיין פֿאַרבאַנד פֿון סתּם „גײַסטיקן פֿאַרגעניגן“ און „לערנען“, ווי עס מיינען אייניקע, נאָר אַ פֿאַרבאַנד, וואָס דאַרף איבעראַנדערשן דאָס גאַנצע לעבן פֿון דעם, וואָס טרעט אַרײַן אין זײַנע רייען.

ב) אין דער זעלבער צײַט איז „יבֿנה“ ניט קיין חבֿרה פֿון „מחזיקי־הדת“, נאָר אַ פֿאַרבאַנד אויף צו אויפֿקלערן, פֿאַרשטאַרקן, פֿאַרברייטערן, און פֿאַרטיפֿן די יסודות פֿון מוסר־היהדות און נשמת־היהדות.

ג) דער „יבֿנה“־פֿאַרבאַנד איז ניט קיין חבֿרה פֿון „מחזיקי־הדת“ אַזוי איז ער אויך נישט קיין פֿאַראיין פֿאַר השׂכּלה, קולטור, קונסט, פּאָעזיע וכו׳. „יבֿנה“ קען ניט זײַן קיין פֿאַרבאַנד פֿאַר אַל דאָס גוטע און שײנע אין דער וועלט. דאָס וואָלט אים דערווײַטערט פֿון זײַן הויפּטציל. „יבֿנה“ קען און דאַרף נאָר צו איינס שטרעבן׃ אויפֿלעבונג פֿון דער ייִדישער נשמה אינעם גײַסט פֿון ריינעם ייִדנטום.

ד) „יבֿנה“ באַשעפֿטיקט זיך נישט מיט קיין פּאָליטיק, דעריבער קענען אין אים אַרײַנטרעטן מענטשן סײַ אומפּאַרטײיִשע, סײַ די וואָס געהערן צו די אָדער יענע פּאַרטייען, סײַ פֿון רעכטס סײַ פֿון לינקס. פֿון דעם פּאַרטיימאַן, וואָס טרעט אַרײַן אין „יבֿנה“ מוז נאָר איינס געפֿאָדערט ווערן׃ ער זאָל קענען אַוועקשטעלן, ווען עס וועט קומען צו אַ נסיון, די פֿאָדערונגען פֿון דער שטרענגער גערעכטיקייט העכער פֿון די אינטערעסן פֿון זײַן פּאַרטיי.

ה) אַזוי ווי דער „יבֿנה“־פֿאַרבאַנד באַשעפֿטיקט זיך נישט מיט קיין פּאָליטיק אַזוי באַשעפֿטיקט ער זיך אויך נישט מיט דער לייזונג פֿון סאָציאַלע פֿראַגעס. דאָך ווערט געפֿאָדערט פֿון יעדן איינציקן, וואָס וויל אַרײַנטרעטן אין „יבֿנה“ אַז ער זאָל קאָנען צופּאַסן זײַן פּריוואַט לעבן צו די פֿאָדערונגען פֿון דער שטרענגער סאָציאַלער גערעכטיקייט ווײַל די שטרענגע סאָציאַלע גערעכטיקייט איז איינע פֿון די הויפּט יסודות פֿונעם ריינעם ייִדנטום.

ו) דער „מוסר־היהדות“ וועגן וועלכן איך האָב אַזוי פֿיל מאָל געשריבן איז נישט אַנדערש, ווי דער איינפֿאַכער מוסר פֿון תּורת־משה. איינער פֿרעגט מיך אין אַ בריוו׃ „וואָס פֿאַר אַ מוסר מיינט איר, צי דער מוסר פֿון קאַנט, צי דער מוסר פֿון טאָלסטױ?“ אַ צווייטער שרײַבט מיר׃ איר מיינט דאָך מסתּמא מוסר לויט דער טיפֿער חקירה פֿונעם רמב"ם וואָרעם ווי קאָן דאָס זײַן, אַז איר מיינט דעם פּשוטן מוסר פֿון חומש? מוז איך דאָ איין מאָל פֿאַר אַלע מאָל דערקלערן׃

איך גלײב באמונה־שלמה, אַז די ישועה פֿון דער וועלט בכּלל, און פֿון ישׂראל בפֿרט, וועט קומען נישט פֿון טעכנישע און עקאָנאָמישע אויסבעסערונגען, נאָר פֿון רעליגיעז־עטישער דורכלײַכטונג און אויפֿהײבונג, פֿריִער פֿון יחידים, און נאַכהער פֿון קיבוצים, און אַז אָט די דורכלײַכטונג און אויפֿהײבונג קענען קומען נאָר דורך דעם, וואָס די מענטשהייט בכּלל און ישׂראל באַזונדערס וועלן זיך צוריקקערן „צום פּראָסטן מוסר פֿון חומש“;
