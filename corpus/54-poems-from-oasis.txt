הינטערן טויער, אין אַכצנקאַראַטיקע טויען

באָדט זיך דײַן כּלה.

ציטערדיק שווימט זי אַרײַן אין פּאַליטרע מיט בלויע באַלזאַמען

צוזאַמען.

ס׳ווערט דײַן חזיון אַ גאָרטן. אַ נאַכט נאַכטיגאַלע!

ס׳קושן זיך פֿאַרבן. דײַן פּענדזל – אַליין:

אַ האָמונקולוס

איבערן מילכוועג פֿון לײַוונט,

קאַפּויער דאָס קעפּל.

ס׳גיבן אים איבער פֿאַררייטלטע סודות

מיידלשע, וואַרעמע עפּל.

זײַנע קאָלירן באַפֿרײַען דאָס גוטס, וואָס דער גאָרטן

באַהאַלט אין אַ נעפּל.
פֿון אַלע באַלאָרבערטע בילדער אין לוּוור

(יאָרהונדערטער פֿירן צוזאַמען אַ וואַנט מיט אַ וואַנט),

באַגלייט מיך אַ פּנים־אָן־הויט פֿונעם גורל:

די קו מיט איר פֿליישיק־צעשפּאָלטענער ברוסט – פֿון רעמבראַנדט.

ניט אַנדערש:

אַרײַנגעזויפֿט האָט דער געוואַלדיקער האָלענדער

אַמאָל זײַנע גילדענע כּוסות מיט פֿאַרבן,

די ווײַנען געהיימע,

און פּלוצעם דערזען אין זײַן שיכּורן שאַרבן

אַ תּליה.

עס הענגט אַ בהמה.

און אָט איז פֿאַראייביקט זײַן חלום דער…

געלייגט אויפֿן יאַטקעקלאָץ האָט ער זײַן חלום, געשונדן

אַנטפּלעקן זיך זאָל דער קאָליר פֿון בהמישן מו.

און תּפֿילה געטאָן, און באַשלאָגן דעם לײַוונט מיט וווּנדן,

כּדי ס׳זאָל אַרײַנגיין אין לוּוור־גן־עדן –

די קו.

מיט איינציקן פֿינגער

(די אַנדערע הינטער אַ וואָלקן

אים זענען מקנא) –

שפּילט זון אויף דער פּיאַנע

פֿון בייניקע, צייניקע כוואַליעס.

אַ פֿינגער, וואָס וויל ניט פֿאַרגיין

מיט דער קאָסמישער דלאָניע.

אַ זילבערנער פֿליפֿיש

פֿאַרשלינגט אים באַנאַנד מיט מײַן גראַם,

צו ברענגען דעם פּערל,

וואָס ווערט איצט געבוירן אין ים,

אַן אַקאָרד פֿון דער לעצטער סימפֿאָניע.
איך ווייס שוין דעם טעם פֿון די שנייען אין קילימאַנדזשאַראָ.

זיי האָבן דעם ריח פֿון היימישער חלה

געטונקען אין רויכיקן זאַלץ. און פֿאַרפֿרוירן

אין זייערע מײַלער אַן אײַזיקער זונפֿאַרגאַנג הויערט

ווען סטראַדיוואַריוס האָט דערפֿילט: באַשערט איז אים צו שניצן

די לעצטע פֿידל – איז ער אין אַ שטורעמנאַכט, אַ גרויער

אַוועק אין וואַלד, געבויגן אויף אַ שטעקן.

ווי ברענענדיקע סמיטשיקעס באַפֿאַלן אים די בליצן.

ער קניט פֿאַר יעדן בוים, לייגט־צו זײַן אָטעמדיקן אויער:

אָ, וועלכער אויסדערוויילטער בוים אַצינד וועט אים אַנטפּלעקן

די גרויסע הערונג, אַז פֿון זײַן געהילץ די לעצטע פֿידל

זאָל שניצן סטראַדיוואַריוס ערבֿ גסיסה?

עס וויינט אין אים דער צער פֿון מינדסטן זאָמען קלאַנג. צער־גידול־

מוזיק, ווי ער אַליין וואָלט פֿון אַ תּפֿיסה

באַפֿרײַט זײַן טויט באַנאַנד מיט ריינסטע קלאַנגען.

מחילה בעט ער בײַ די שאָטנס, וואָס ער האָט גזלניש

אַראָפּגעזעגט די קעפּ, כּדי צו פֿאַנגען

דעם נאַכטיגאַל, ער זאָל אַרײַן אין פֿידל און סימפֿאָניש

מגלה זײַן דעם טרויער פֿון אַ בוים נאָך ערשטן רעגן,

בשעת אַנטלויפֿן קאָן ער ניט ווען אים באַפֿאַלן זעגן…

מיט אײַזערנער און קאַלטער הענטשקע וואַרפֿט אים אום דער שטורעם.

אַ וואָלקן שטייט צוקאָפּנס מיט אַ רידל.

און סטראַדיוואַריוס קוים

ער שעפּטשעט: אויסדערוויילטער בוים,

צעזעג מײַן גוף – דעם וויינענדיקן פֿורעם,

און שניץ פֿון מיר, און מיט מײַן בלוט באַמאָל – די לעצטע פֿידל.

ס׳האָט זיך מיר געחלומט, אַז איך קום

צווישן אַזאַ פֿאָלק וווּ קיינער איז נאָך ניט געשטאָרבן.

קיין מאָל איז דאָרט ניט געווען קיין קרבן.

יעדער זויגקינד איז אַ מתושלח.

ס׳קעניגט נאָך דער זעלבער קלוגער מלך

פֿונעם דור, וואָס פֿאַרן ערשטן מבול.

גיט זיך נאָר אַן אײַנוווינער אַ גראַבל

אין זכּרון –

זענען אײַנגעפֿאַסט אין אים, ווי שטערן, זײַנע יאָרן.

אייביקייט איז זײַן טאָג־טעגלעך ברויט.

צווישן אָט דעם פֿאָלק בין איך דער איינציקער משוגענער,

וואָס אין זײַנע טעמפּלען און געמאַרקן

זאָג איך אָן די בשׂורה: מענטשן, כ׳האָב געזען דעם טויט!

ניט קיין טרערן. ס׳פֿאַלן פֿון די ריזנאויגן שטיינער.

עולם־גולם. קיינער גלייבט ניט, קיינער.

דעמאָלט הייבט זײַן האַנט דער קעניג,

צווינגט דעם פּעבל שווײַגן:

– פֿרעמדער, דײַנס מײַן קעניגרײַך, אויב וועסט מיך איבערצײַגן!
