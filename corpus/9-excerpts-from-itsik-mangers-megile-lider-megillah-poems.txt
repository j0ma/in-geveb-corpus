פאַר וואָס מרדכי הצדיק האָט געפֿונען חן בײַם מלך


״ווער איז דאָס ייִדל מיטן האָרב,

וואָס דרייט זיך אין מלכס טויער

און וווּ ס׳ריידן און שושקען זיך צוויי,

שטעלט ער אונטער אַן אויער?״

״אוי ביסטו אַ נאַרעלע, קינד,

דאָס ווייסטו נישט אַפֿילו?

מרדכי הצדיק איז דער ייִד,

דער ייִד פֿון דער מגילה.

ער האָט געפֿונען בײַם מלך חן,

בײַ אונדזער מלך, דעם שוטה,

וואָס שיכּורט כּסדר טאָג און נאַכט

און האָט אַ נאָז אַ רויטע.״

״דערפֿאַר, ווײַל ר׳האָט אַ מאָל בײַ נאַכט

אין טויער זיך אונטערגעהערט,

ווי בגתן ותּרש האָבן געזאָגט:

— מיר האָבן דעם מלך אין דר׳ערד!

ער איז אַ טיראַן, אַ פֿינצטערלינג,

אַ רוח׳ן אין זײַן מאַמען!

לאָמיר אים שיטן אין בעכער סם

און לאָמיר אים פֿאַרסמען. —

אַזוי האָבן ביידע אָפּגערעדט

און זענען צעגאַנגען זיך שטילע

און מרדכי האָט דאָס געמסרט אַלץ

מיטן ניגון פֿון דער מגילה.

איז דער מלך געוואָרן אין כּעס

און נישט געהייסן מאַכן קיין שיהות

און הענגען די בונטאַרן די צוויי

אויף צוויי באַזונדערע תּליות.

און צו מרדכי הצדיק האָט ער געזאָגט:

— דו מעגסט אין מײַן טויער האַנדלען

מיט שנורעוואַדלעס און כּשרער זייף,

מיט פּאַסטאַ און מיט מאַנדלען.״

פֿאַרטראַכט זיך דאָס קינד און די מאַמע שווײַגט,

דער אָוונט איז בלאָ ווי אַ תּפֿילה —

און נאָר די פֿליגן אויף דער וואַנט

זשומען שטיל די מגילה.

ושתּיס קלאָגליד

וויינט די מלכּה ושתּי
מיט אַ ביטער געוויין,

וואָס זי מוז אַזוי יונג

פֿון דער וועלט אַוועקגיין:

״מײַן טאַטע איז געוועזן

אײַן מעכטיקער פּאַן,

האָט זיך מיר פֿאַרגלוסט

אַ שיכּור פֿאַר אַ מאַן.

מײַן טאַטע האָט מיך געוואָרנט:

ניטע, טאָכטער, ניטע !

נעם בעסער פֿאַר אַ מאַן

דעם כראַביע פֿון ליטע.

כ׳האָב אים נישט געפֿאָלגט,

כ׳האָב אים נישט געהערט,

איצט טו איך ליגן

נײַן איילן אין דר׳ערד.

כ׳האָב אים נישט געפֿאָלגט,

איצט טו איך באַצאָלן.

פֿאַרנעמטס מײַן געוויין,

איר בערג און איר טאָלן!

כ׳האָב געפּרעגלט אײַנגעמאַכטס

און אָנגעפֿילט די סלאָיעס,

איצט מוז איך פֿאַרלאָזן

מײַנע ליכטיקע פּאָקאָיעס.

מײַנע ליכטיקע פּאָקאָיעס

מיט די מעשענע בעטן,

די סאַמעטענע קליידער

מיט די טײַערע העטן.

דער מלך וועט זיך נעמען

אַ יונג, שיין ווײַב

און די ווערעם וועלן עסן

מײַן יונג, שיין לײַב.

ניטע, תּלין, ניטע,

קום נאָך נישט צו גיין,

לאָז מיך נאָך אַ רגע

מיט מײַן ווייטאָג אַליין!

לאָז מיך נאָך אַ רגע

מיטן זונפֿאַרגאַנג!

מײַן יונג, שיין לעבן

טוט מיר זייער באַנג.

מײַן יונג, שיין לעבן

און מײַנע יונגע יאָר,

מײַנע גילדענע רינגען

און מײַנע גילדענע האָר.


ניטע, תּלין, ניטע,

מאַך נאָך נישט נאַכט,

ביז כ׳וועל נישט האָבן

כאָטש איין מאָל געלאַכט.״

אַזוי וויינט די מלכּה ושתּי
מיט אַ ביטער געוויין,
וואָס זי מוז אַזוי יונג
פֿון דער וועלט אַוועקגיין.

דער מלך אַחשורוש נאָכן אַטענטאַט

דער מלך שטייט אין די גאַטקעס
בײַם אָפֿענעם פֿענצטער און טראַכט:
אַזוי פֿיל ליכטיקע שטערן
פֿאַרמאָגט די זומערנאַכט.

ער אָטעמט טיף: ס׳אַ מחיה
צו לעבן אויף דער ערד,
צו טרינקען ווײַן און צו הורן
און פֿאָכען מיט דער שווערד.

אוי, וואָס וואָלט געווען, אַ שטייגער,
ווען דער משוגענער יונגער-מאַן
וואָלט אים אויף טויט דערהרגעט
— וואָס וואָלט געוועזן דאַן?

ער וואָלט אַצינד געלעגן
נײַן איילן טיף אין דר׳ערד
און וואָלט נישט געזען די שטערן
און די פֿייגל נישט געהערט.

זײַן אסתּר וואָלט אפֿשר געגאַנגען
אַ יאָר אין טרויער געהילט.
און אפֿשר נישט? — אפֿשר תּיכּף
מיט אַ צווייטן אַ ליבע געשפּילט.

צו אים וואָלט געקומען בלויז ושתּי:
״סקאָצל קומט, מײַן מאַן!
וואָס מאַכט עפּעס מײַן קאַנאַריקל
און ווער שפּילט אויף מײַן פֿאָרטעפּיאַן?״

ער שוידערט. גערעכט איז המן,
מע דאַרף טאַקע מאַכן אַן עק.
מאָרגן נאָך , ניין — טאַקע תּיכּף
שיקט ער די בריוו אַוועק.

ער זעצט זיך אַוועק בײַם שרײַבטיש
און אָטעמט שווער און טיף,
ער שפּײַט אַרײַן אין טינטער
און חתמעט אונטער די בריוו.

מען פֿירט המנען צו דער תּליה

צעעפֿנט די פֿענצטער,
צעפּראַלט די טירן,
מען טוט המן הרשע
איבער די גאַסן פֿירן.

מע טוט אים פֿירן,
מען טוט אים ברענגען
אויפֿן מאַרק צו דער תּליה,
דאָרט וועט מען אים הענגען.

״תּלין, תּלין,
ווייסט דאָך, ווער איך בין —
לאָז מיך כאָטש געזעגענען
מיט מײַנע זין!״

״דײַנע זין, דײַנע זין
וועט מען צו דיר ברענגען
און מען וועט זיי מיט דיר
אין איינעם אויפֿהענגען.״

נאָר פֿאַרשטאָפּט מיר די אויערן
 — איך טו אײַך באַשווערן —
אַז איך זאָל פֿאַרשפּאָרן
דעם גראַגער צו הערן.״

אַזוי טענהט דער רשע.
בשעת ער גייט —
און ס׳לאַכן און שפּעטן
קינד און קייט.
