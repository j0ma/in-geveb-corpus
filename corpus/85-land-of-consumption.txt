איך האָב געזען אַ לאַנד — דער הימל איז, װי אַ גלאָז און עס קוקט אַדורך אַ געלע זון און אַ קאַלטע.
עס ציט זיך אַראָפּ אַ לײַכטער‏‬, שטילער רעגן, און די שנירלעך רעגן לױכטן מיט דער געלער שײַן פֿון דער זון.
די ערד איז אױסגעפֿלאַסטערט מיט ווייַסע, פֿירקאַנטיקע שטײנער, און הײַזער זײַנען‏‬ דאָרט אױסגעשטעלט אין גלײַכע, שטילע רײען — זײערע לאַנגע שױבן זײַנען פֿאַרגלייזט, װי װײַסלען פֿון טױטע.
איך האָב דאָרט מענטשן געזען — מיט שפּיציקע אַקסלען, מיט אַרױסגעזעצטע, גרױסע בײַכער‏‬ אױף דינע פֿיס. זײ גײען — די הענט געלײגט אױף די בריסטן, אױסגעצױגן די געלע פּנימער צו דער זון און אָפֿענע מײַלער‏‬ אױף אָטעם.
און אַלע האָבן זיך שטיל געשלייַכט אין אײן ריכטונג — מענער האָבן פֿרױען פֿאַר אַראָפּגעלאָזטע הענט געהאַלטן, און פֿרױען האָבן אױף די הענט קינדער געהאַלטן. אַלעמענס פּנימער, באַלױכטן קעגן דער זון, מיט געלע אַפּלען. און אױף זײ, און צװישן זײ איז געפֿאַלן דער לײַכטער, שטילער רעגן. און די שנירלעך רעגן האָבן געלױכטן מיט דער געלער שײַן פֿון דער זון.
דאָ, דאָרט איז עמעצער שטײן געבליבן, די הענט אױף די בריסטן, אױסגעצױגן דעם האַלדז און שטיל אַרױסגעלאָזט אױפֿן װײַסן, פֿירקאַנטיקן שטײן געלע, װײכע שטיקער.
די זון איז געגאַנגען אין הימל אַרײַן אַלע מאָל העכער, האָבן די מענטשן געהױבן די קעפּ, און זײער גאַנג איז געװאָרן שטילער.
און אַז די זון איז געקומען גאָר הױך, אין מיט הימל, איז דער רעגן געװאָרן אױפֿגעהאַלטן, די לופֿט, װי אַ בלײַ‏‬, און אַלע זײַנען שטײן געבליבן — אױסגעצױגן, די אַפּלען פֿאַררוקט צו דער זון, קלײנע, װי געלע פּינטעלעך, אָפֿן די מײַלער אָן אָטעם.
לאַנג אַזױ האָט געדױערט די געלע פֿאַרשטײנערונג. ביז די זון איז פֿון מיט הימל אַראָפּ האָבן די מענטשן װידער אָנגעהױבן גײן, און די שנירלעך רעגן זײַנען געפֿאַלן אױף זײ, און צװישן זײ, און געלױכטן מיט דער געלער שײַן פֿון דער זון.
און װען די זון האָט זיך אָנגעהױבן נידעריק אַראָפּלאָזן, און באַלױכטן יענע לײדיקע, באַװאַקסענע פֿעלדער, און װען זי האָט שױן אָנגעהױבן שטיל זינקען, און אױף אַ מינוט באַלױכטן און באַשפּיגלט יענץ לאַנד מיט אַ װײך ליכטיקײט, זײַנען אַלע אױף די קניִען געפֿאַלן, מיט אױסגעשטרעקטע הענט צו דער פֿאַרגײענדיקער זון, און אױף זײערע געלע, פֿאַרחלשטע פּנימער איז געװען אױסגעגאָסן בענקעניש און געבעט, ביז די זון איז פֿאַרגאַנגען און זײ זײַנען אַלע געבליבן, װי אױסגעלאָשענע, טונקעלע שטיקער בלײַ —
אַ נאַכט איז אין יענעם לאַנד — דער הימל גרין, פֿאַרגלעזערט, און אַ לבֿנה שטײט אױף אײן אָרט, װי מאַט געל בלעך און לױכט נישט.
דער פֿאַרגלעזערטער הימל לאָזט זיך װײַט אַראָפּ און בלאַנקט אױף לײדיקע, שטילע פֿעלדער.
און קײן שאָטן איז נישטאָ — די הײַזער שטײען נאַקעטע, װי רײען מצבֿות אונטער דער געלער, אױסגעלאָשענער לבֿנה.
אַלע פֿענצטער זײַנען געעפֿנט; דער גרינער הימל בלאַנקט אױף די לאַנגע שױבן און בלײכט אַרײַן אין די שטובן.
עס זײַנען זיך מענטשן — האַלב ליגנדיקע, טײל, אין לאַנגע כאַלאַטן, גײען אַרום שטיל, װי אין זיך פֿאַרטראַכט... פֿיל ליגן אױסגעצױגן אין די אָפֿענע פֿענצטער, מיט שטילע, אױסגעזעצטע אױגן צום פֿאַרגלעזערטן הימל, געמאַטערטע פּנימער — אָן אָטעם.
די צעפּלאַטשטע לבֿנה קוקט אויף זײ, און זײ בלײַבן‏‬ אונטער איר בלײַערנעם קוק.
און װען דער טאָג הײבט אָן בלײכן, באַװײַזן‏‬ זיך מענטשן אין די פֿענצטער, אין צעלאָזענע כאַלאַטן, און זײערע שיטערע פּנימער קוקן לאַנג צו יענעם עק הימל, װי עס שװימט שטיל אױף די געלע ליכטיקײט.
