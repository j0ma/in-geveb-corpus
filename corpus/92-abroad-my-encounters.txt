די סטודענטישע קאָלאָניע אין בערן האָט בלױז פֿון אױסן אױסגעזען װי אײן מאַסע פֿון יונגע מענער און פֿרױען, װאָס איז באַנומען פֿון אַ גװאַלדיקן דראַנג צו בילדונג, און דער דאָזיקער דראַנג האָט זײ אַלעמען פֿאַראײניקט און צונױפֿגעגאָסן אין אײן מאַסע.
דאָס איז געװען אַן אײבערפֿלעכלעכער קוק.
באַלד האָט איר אײַנגעזען, אַז די סטודענטישע קאָלאָניע איז צעריסן און צעפֿליקט אין פּאַרטײען און פּאַרטײעלעך, אין גרופּקעלעך און אין קרײַזלעך.
און געװען גרופּן, װאָס פֿלעגן זיך קײן מאָל גאָר נישט באַגעגענען מיט די אַנדערע.
אָפּגעזונדערט און אָפּגעטײלט זענען זײ געװען דורך פּאַרטײיִשע, אָדער אידעאָלאָגישע װענט אײנע פֿון די אַנדערע, אָפּגעזונדערט און אָפּגעטײלט זענען זײ געװען לױט זײער סאָציאַלן און עקאָנאָמישן שטאַנד.
געװען רײַכע קינדער פֿון רײַכע עלטערן, װאָס פֿלעגן לעבן אין רחבֿות און האָבן קײן מגע־ומשׂא נישט געהאַט מיט די איבעריקע אָרעמע און פֿרום־פּאַרטײיִשע סטודענטן, אָט ריכטיק װי זײערע טאַטעס און מאַמעס אין די פֿאַרשידענע שטעט אין רוסלאַנד האָבן נישט געהאַט קײן שום מגע־ומשׂא מיט די אָרעמסטע שיכטן פֿון דער באַפֿעלקערונג און מיט דער רעװאָלוציאָנערער באַװעגונג.
דער אמת דאַרף געזאָגט װערן, אַז די צאָל פֿון אַזעלכע בורזשואַזע סטודענטן איז געװען קלײן: גראָד די קינדער פֿון די רײַכע פֿלעגן צופֿאַלן צו דער מערהײט פֿון די אָרעמע און רעװאָלוציאָנערע סטודענטן מיט אַ גרױסער פֿרומקײט און איבערגעגעבנקײט.
שטאַרקער און בײזער זענען געװען די פּאַרטײ־דיפֿערענצן, זײ פֿלעגן ממש אַװעקשטעלן אײַזערנע װענט צװישן אײן גרופּע סטודענטן און דער אַנדערער.
ציוניסטן פֿלעגן ממש קײן מגע־ומשׂא נישט האָבן מיט די סאָציאַליסטישע סטודענטן, ווײַל דער גרעסטער טײל פֿון דער רעװאָלוציאָנערער סטודענטנשאַפֿט איז געװען עקסטרעם אַסימילאַטאָריש, זײ האָבן גערעדט בלױז רוסיש, געלעבט מיט דער רוסישער קולטור און מיט די רוסישע רעװאָלוציאָנערע באַװעגונגען.
אָט די פֿרומע אַסימילאַטאָרישע סטודענטן האָבן אַרױסגערופֿן אַ שאַרפֿע רעאַקציע בײַ די נאַציאָנאַליסטישע, אָדער ציוניסטישע סטודענטן, און אױף צו להכעיס, אױף צעפּוקעניש די אַסימילאַטאָרן זענען זײ געװאָרן עקסטרעם נאַציאָנאַליסטיש.
איך האָב אין בערן געטראָפֿן אַפֿילו אַ שלאָגנדיקע קאָרפּאָראַציע פֿון נאַציאָנאַליסטישע ייִדישע סטודענטן אױף דעם שטײגער פֿון די דײַטשישע פּאַטריאָטיש־מיליטעריש־יונקערישע קאָרפּאָראַציעס.
די קאָרפּאָראַנטן בכלל זענען געװען סטודענטן, װאָס פֿלעגן אָפֿט דועלירן מיט אַנדערע, קעגנערישע סטודענטן, צוליב נישטיקע סיבות, סיבות װאָס מען גײט זײ פֿאַרבײַ אין טאָג־טעגלעך לעבן און מען שטעלט זיך גאָר נישט אָפּ אױף זײ.
אַזױ, למשל, קען אַ דײַטשישער שלאָגנדיקער קאָרפּאָראַנט זיך אַ שטעל טאָן און מיט רוגזה אַ פֿרעג טאָן אַן אַנדער סטודענט, װאָס האָט שאַרף אַ קוק געטאָן אױף אים:
– װאַרום פֿיקסירען זי מיך?
דאָס הײסט — פֿאַר װאָס קוקט איר מיך אָן?
אָנקוקן אַ סטודענט קאָרפּאָראַנט, אָדער „פֿיקסירן“ אים, איז געװען אַזאַ באַלײדיקונג, װאָס האָט געקאָנט פֿירן צו אַ דועל אױף שפּאַגעס, װאָס ענדיקט זיך מיט אַ שניט, אָדער אַ טיפֿן קראַץ אױפֿן פּנים.
דער דאָזיקער שניט, אָדער קראַץ מוז לאָזן נאָך זיך אַ שאַרפֿן סימן אױפֿן פּנים אױפֿן גאַנצן לעבן, אָט דער סימן פֿון אַ שניט איז דער שטאָלץ פֿון דעם יונגן דײַטש אַלײן, דאָס איז דער שטאָלץ פֿון זײַן פֿאָטער און מוטער און דאָס איז דער שטאָלץ פֿון זײַן מײדל, שפּעטער כּלה און פֿרױ.
דאָס איז דער קלאָרער באַװײַז פֿון זײַן מוט, פֿון זײַן קוראַזש, עס איז אױסגעקריצט אױף זײַן פּנים.
אָט די דאָזיקע סטודענטישע קאָרפּאָראַציעס טראָגן אין געװיסע יום־טובֿ־טעג געפֿאַרבטע היטעלעך, געפֿאַרבטע לענטעס, גלאַנציקע שטיװל און פֿעכטשװערדן.
זײ מאַרשירן װי סאָלדאַטן.
זײ האָבן זײערע אָפֿיצירן, װאָס פֿירן די קאָמאַנדע, זײ האָבן זײערע „קנײַפּעס“, שענקלעך, װוּ זײ קומען זיך צונױף טרינקען ביר בציבור, זינגען סטודענטישע און פּאַטריאָטישע לידער, זײ האָבן זײער מײדל, װאָס טראָגט דעם אוניפֿאָרם פֿון דער באַטרעפֿנדיקער קאָרפּאָראַציע, דאָס דאָזיקע מײדל איז אין די מערסטע פֿאַלן אַ קעלנערין אין אַ שענקל, אָדער אַן אַנדער מײדל.
דאָס מײדל דאַרף די קאָרפּאָראַציע האָבן ראשית, ווײַל זײ זענען יונגע מענטשן און דאַרפֿן האָבן די געזעלשאַפֿט פֿון פֿרױען, צװײטנס דאַרפֿן זיך די סטודענטן פּראַקטיצירן די ריטערלעכע באַציִונג צו דער פֿרױ לױט די אַלטע טראַדיציעס פֿון מיליטאַריזם.
און די קאָרפּאָראַציעס זענען אײגנטלעך מיליטאַריסטישע אָרגאַניזאַציעס, װאָס זענען אַרײַנגעדרונגען אין די אוניװערסיטעטן.
און היות װי אַ בעל־הבתּיש מײדל װעט פֿאַר קײן פֿאַל נישט װערן קײן קאָרפּאָראַציע־מײדל, איז באין־ברירה פֿאַרנעמט דעם דאָזיקן זײער בכּבֿודיקן פּלאַץ אַ קעלנערין.
פּונקט אַזאַ ייִדישע מיליטאַריסטיש־נאַציאָנאַליסטישע קאָרפּאָראַציע האָב איך אָנגעטראָפֿן מאַרשירנדיק איבער די בערנער גאַסן.
און עד־היום רױטלט זיך מײַן געזיכט פֿון בושה, װען די ערשטע באַגעגעניש מיט אַזאַ נאָכקרימעניש װערט אױפֿגעלעבט אין מײַן זכּרון.
דאָס איז זיכער געװען אַ צולהכעיס די רעװאָלוציאָנערע און אַסימילאַטאָרישע סטודענטן, אָבער אַ צולהכעיס סוף־כּל־סוף מער קעגן זיך אַלײן װי קעגן אַנדערע, די ייִדישע סטודענטן־קאָרפּאָראַציע און די מיטגלידער האָבן אױסגעזען אױסערסט קאָמיש, אַז אַפֿילו די ערנסטע און סאָלידע שװײצער פֿלעגן זיך צעלאַכן זעענדיק די דאָזיקע קאָרפּאָראַציע מאַרשירנדיק אין פֿאַרביקע היטעלעך און לענטעס און מיט פֿעכטשװערדן.
דער קאַפּיטאַן פֿון דער דאָזיקער ייִדישער שלאָגנדיקער קאָרפּאָראַציע איז געװען דער שפּעטערער ד"ר יעקבֿ־מאיר זאַלקינד, דער ראַבײַ, שפּעטער דער אַנאַרכיסט און נאָך שפּעטער דער איבערזעצער פֿון צװײ מסכתּות פֿון תּלמוד, און װאָס איז געשטאָרבן איז ארץ־ישׂראל.
דער דאָזיקער זאַלקינד איז געװען קורץ, ברײטבײניק, מיטן שװערן טראָט פֿון אַ בער, ער האָט געטראָגן אַ באָרד, אַ בלאָנדלעכע, אָבער צעפּאַטלטע, אַ פֿאַרלאָזענע און אַ צעטומלטע.
זאַלקינד אין אַ פֿאַרביק היטל אױפֿן שפּיץ פֿון קאָפּ, אַ פֿאַרביקע לענטע אױפֿן שטײגער פֿון הױך־פֿאַרדינטע דיפּלאָמאַטן און מלכים, אין לאַקירטע שטיװל און מאַרשירנדיק מיליטעריש מיט אַלע מאַנירן פֿון אַ יונקערישן קאָרפּאָראַציע־פֿירער, איז געװען דאָס קאָמישסטע בילד, װאָס מען קען זען אין לעבן.
צו דער קאָרפּאָראַציע האָבן געהערט דער פֿאַרשטאָרבענער באַקאַנטער אין אַמעריקע ד"ר ש. מלמד א"אַ.
צו דער קאָרפּאָראַציע האָבן געהערט מײַסטנס סטודענטן, װאָס האָבן קײן רוסיש נישט גערעדט, סטודענטן ישיבֿה־בחורים און אַ טײל סטודענטן, װעלכע מען האָט גערופֿן „די פֿראַנקפֿורטער“. דאָס זענען געװען אָרעמע סטודענטן, װאָס האָבן שטודירט און געלעבט פֿון סובסידיעס, װאָס די פֿרומע פֿראַנקפֿורטער ייִדן פֿלעגן זײ געבן מיטן תּנאַי, אַז זײ זאָלן אָפּהיטן ייִדישקײט אין אַלע פּרטים.
אַרום און אַרום האָט זיך באַקומען, אַז די שלאָגנדיקע ייִדיש־נאַציאָנאַליסטישע קאָרפּאָראַציע איז געװען אַן אָרגאַניזאַציע דװקא פֿון שלימזלדיקע סטודענטן.
בלױז עטלעכע גאָר בריהשע סטודענטן, אָבער נישט קײן רוסישע לױט זײער בילדונג און זײער דערציִונג, זענען אַרײַנגעפֿאַלן אין איר.
ד"ר זאַלקינד איז שױן גאָר קײן שלימזל נישט געװען, אָבער ער איז בטבֿע געװען אַ צולהכעיסניק.
ער איז געװען אַ זײער פֿעיִקער. ער האָט געקענט גוט לערנען, ער האָט געקענט פֿילאָזאָפֿיע, ער איז געװען דורכױס ייִדיש לױט זײַן מענטאַליטעט, אָבער ער האָט כּסדר געשפּילט קעגן עמעצן אַ צולהכעיס, אָבער דער צולהכעיס האָט דעם עמעצן קײן מאָל נישט אָנגערירט, דער צולהכעיס האָט אָנגערירט כּסדר אים אַלײן, ער האָט אים געמאַכט לעכערלעך, ער האָט אים געװאָרפֿן אין די אָרעמס פֿון אידעאָלאָגיעס, װאָס זענען געװען פֿרעמד זײַן גאַנצן מהות, און צו שריפֿטשטעלערישע אַרבעטן פֿון װעלכע ער איז געװען הימל װײַט, און נאָר אַ דאַנק זײַנע גרױסע פֿעיִקײטן האָט ער זײ גובֿר געװען.
נאָכן ענדיקן זײַן שטודיום אין בערן, װי אַ דאָקטאָר פֿון פֿילאָזאָפֿיע, האָט ער חתונה געהאַט מיט אַ פֿאַרמעגלעכער אַלמנה אין ענגלאַנד. ער װערט אַ ראַבײַ אין אַ קלײנער קאָנגרעגײשאָן ערגעץ אין ענגלאַנד.
און אַלץ איז געגאַנגען גוט, כּשורה.
נישטאָ קעגן װעמען צו שפּילן אַ צולהכעיס.
נישטאָ…
און באין־ברירה װערט ער אַ סטאַטעטשנער ראַבײַ, פֿאַרשטײט זיך, אָן די גלחישע מאַנירן, ער איז אַ ראַבײַ, װאָס קען לערנען, ער איז אַ ראַבײַ אַ פֿילזײַטיק געבילדעטער, ער איז אַ ראַבײַ און אַ גוטער און אױסגעהאַלטענער ייִד.
אָבער אַ פּנים לעבן אין שלום און אין שלװה נישט טוענדיק עפּעס עמעצן אױף צו להכעיס, אױף צעפּוקעניש, האָט ער נישט געקענט, האָט זיך עפּעס פֿאַרטשעפּעט בײַ אים אין דער קאָנגרעגײשאָן, אַ קלײנע ניט־װיכטיקע פֿאַרטשעפּעניש, װעלכע יעדער מענטש האָט אַ טוץ אין טאָג און פּרעסט זײ אױס, אָבער נישט ד"ר זאַלקינד.
פֿון דער קלײנער פֿאַרטשעפּעניש איז געװען אַ גרױסע מחלוקת און פֿון דער מחלוקת איז געװאָרן אַ ריס, אַזאַ ריס װאָס האָט אים פֿאַרשלײַדערט אין אַן אידעאָלאָגיע, צו װעלכער ער האָט זײַן גאַנץ לעבן די מינדסטע שײַכות נישט געהאַט, אַן אידעאָלאָגיע, פֿון װעלכער ער איז געװען װײַט זײַן גאַנץ לעבן װי מיזרח איז װײַט פֿון מערבֿ.
ער פֿאַרטשעפּעט זיך אין דער צײַט פֿון דער ערשטער מלחמה מיט דער ענגלישער רעגירונג אין דער פֿראַגע פֿון מאָביליזירן רוסישע בירגער.
הכּלל, ער גײט אַװעק פֿון רבנות און װערט אַן אַנאַרכיסט.
ער הײבט אָן מיטצואַרבעטן אין דער אַנאַרכיסטישער פּרעסע.
פֿעיִק איז ער, קריגעריש איז ער און ער װערט אַ גלענצנדיקער אַנאַרכיסטישער שרײַבער.
אָבער ביסלעכװײַז װערט זײַן צאָרן אָפּגעקילט ביז ער לעשט זיך אין גאַנצן אױס, און מיט דער אױסלעשונג פֿון זײַן צאָרן װערט אױך אָפּגעשװאַכט זײַן צולהכעיס־שפּיל, ער גײט אַװעק פֿון אַנאַרכיזם און ער באַזעצט זיך אין ארץ־ישׂראל, און דאָרט איז ער געשטאָרבן.
אָבער פֿון דעם דאָזיקן קורצן פּעריאָד טראָגט ער אַװעק מיט זיך אַ ליבע צו ייִדיש, אַ ליבע אױף די עלטערע יאָרן, ווײַל אין זײַנע יונגע יאָרן האָט ער מיט ייִדיש גאָר נישט געהאַט צו טאָן, ער האָט באַקעמפֿט ייִדיש.
די בערנער שלאָגנדיקע ייִדישע סטודענטישע קאָרפּאָראַציע, װאָס האָט געהײסן „קדימה“, איז געװען דורכױס אַ העברעיִש־אָרטאָדאָקסישע.
און שױן נישט קײן יונגער מענטש נעמט ער זיך צו איבערזעצן דעם תּלמוד אױף ייִדיש.
ער באַװײַזט בלױז צו איבערזעצן די מסכת ברכות און סדר זרעים.
עס איז אַ גוטע איבערזעצונג, ער איז אַ קענער פֿון תּלמוד. ער איז אַן אײביקער לערנער פֿון תּלמוד און דאָס קװאַליפֿיצירט אים דורכױס פֿאַר דער גרױסער אַרבעט.
אין ארץ־ישׂראל צײכנט ער זיך נישט אױס מיט קײן טעטיקײט, ער איז דאָרט אַזױ גוט װי אַ זײַטיקער.
און ער שטאַרבט װי אַ זײַטיקער.
דער עקשן, דער צולהכעיסניק, דער קריגערישער מענטש, דער מענטש פֿון גרױסע פֿעיִקײטן, װאָס האָבן קײן מאָל נישט געפֿונען די ריכטיקע באַשערטע פֿאַרװענדונג, שטאַרבט עפּעס אײנזאַם.
ד"ר י. מ. זאַלקינד איז געװען אין תּוך אַ טיף ערלעכער מענטש, אַ מענטש, װאָס װײסט נישט פֿון קײן פּשרות, אַ מענטש, װאָס װײסט נישט חציו שלי וחציו שלך, אַ מענטש בטבֿע אַ קעמפֿער, װאָס איז עפּעס דורך אַ פּסיכאָלאָגישן פּלאָנטער געװאָרן בלױז אַ צולהכעיסניק, בלױז אַן איפּכא־מסתּבראניק.
ער האָט געקענט זײַן אַ סיסטעמאַטישער קעמפֿער, אַן אױסגעהאַלטענער קעמפֿער. ער איז עס געװען לױט זײַן טעמפּעראַמענט, לױט זײַן עקשנות און לױט זײַן גאַנצן מהות.
אַפֿילו אין דעם סאַמע ברען פֿון זײַנע צולהכעיסן פֿלעגט ער זײַן אין די צולהכעיסן גופֿא שעפֿעריש.
ד"ר יעקבֿ זאַלקינד איז געװען אַן אמתער עילוי, ער האָט זיך געװאָרפֿן אין עקסטרעמען און קאָנטראַסטן, אָבער אין יעדן עקסטרעם און קאָנטראַסט איז ער געװען שעפֿעריש און אױפֿטועריש. איך האָב אים באַגעגנט אין בערן װי אַ קעמפֿערישן אָרטאָדאָקסישן ייִד, אַ ייִד, אָרטאָדאָקסיש פֿרום, אַ ייִד, װאָס היט אָפּ כּשרות מיט דער גרעסטער שטרענגקײט.
די ייִדישע סטודענטישע שלאָגנדיקע קאָרפּאָראַציע „קדימה“, װאָס ער האָט אָרגאַניזירט און געפֿירט, איז געװען אָרטאָדאָקסיש, אַ כּשרות־אָפּהיטנדיקע און אַ קעמפֿעריש פֿרומע.
ער איז געװען אַן אמתער עילױ, ער האָט אַ סך שעפֿערישע אַרבעטן געלאָזן נישט פֿאַרענדיקטע, ער איז געװען אַ פֿילאָלאָג און פֿילאָזאָף, ער זאָל האָבן געקענט 30 שפּראַכן, אָבער ייִדיש און העברעיִש זענען געװען זײַנע מוטערשפּראַכן. ער האָט געשריבן אין דײַטש, אין ענגליש און אין אַנדערע שפּראַכן.
ער האָט געשריבן פֿילאָזאָפֿישע און היסטאָרישע װערק.
ער האָט געשריבן סאָציאַל־פּאָליטישע װערק און רעדאַקטירט אַנאַרכיסטישע שריפֿטן און צײַטונגען, אין זײַן אַנאַרכיסטישן פּעריאָד.
ער האָט געשריבן קינדער־פּיעסן אין ייִדיש און אין העברעיִש.
ער האָט אַרױסגעלאָזן פּאָלעמישע אַנאַרכיסטישע בראָשורן.
ער האָט אַרױסגעלאָזן ציוניסטיש־אױפֿקלערערישע בראָשורן.
ער האָט געטון צענדליקער זאַכן, און איטלעכע זאַך איז געװען אין שאַרפֿער סתּירה מיט דער אַנדערער זאַך.
ער האָט געשריבן צענדליקער ביכער, אָבער איטלעכס בוך איז געװען עפּעס אַ צולהכעיס דעם אַנדערן בוך.
ער זאָל האָבן געקענט, װי געזאָגט, 30 שפּראַכן, אָבער ייִדיש און העברעיִש האָבן כּסדר געשפּילט אַ צולהכעיס־שפּיל, דאָ איז ער געװען אַן אומקאָמפּראָמיסלעכער העברעער און דאָ אַ ייִדישיסט.
ער האָט געביטן שאַרף זײַנע אידעאָלאָגיעס.
און אײן אידעאָלאָגיע איז געװען אין שרײַענדיקער סתּירה צו דער אַנדערער.
ער איז געװען שטרענג־אָרטאָדאָקסיש פֿרום, װען איך האָב אים צום ערשטן מאָל באַגעגנט אין בערן, און ער איז געװאָרן אַן אַנאַרכיסט און אַן אַנאַרכיסטישער שרײַבער.
ער איז געװען ערלעך, אָפֿן־האַרציק און גראָדליניק, נישט קוקנדיק אױף זײַן אָפֿטער בײַטעניש פֿון אידעאָלאָגיעס.
אָבער זײַן ערלעכקײט איז געװען עפּעס אַ שטעכעדיקע, אַ בײַסיקע און אױך אַ צולהכעיסדיקע — דערפֿאַר װאָס איר זײַט אַלע פֿאַלש און ליגנעריש, װעל איך אײַך אױף צעפּוקעניש זײַן ביטער אמתדיק און שטעכעדיק ערלעך.
אַפֿילו מיט זײַן באָרד, מיט זײַן פֿאַרפּלאָנטערטער, װילד געװאַקסענער באָרד האָט ער געשפּילט צו להכעיס.
װײַל אַלע סטודענטן זענען געװען אָן בערד, האָט ער געטראָגן אַ באָרד.
שפּעטער האָב איך געזען אַ פֿאָטאָגראַפֿיע פֿון אים, איז ער שױן געװען אָן אַ באָרד.
די באָרד איז געפֿאַלן דער ערשטער קרבן פֿון דעם אַנאַרכיזם, צו װעלכן ער האָט זיך באַקערט.
דער עילױ האָט אַלץ געקענט און פֿאַר אַלץ זיך גענומען.
ער האָט זיך אָנגעהױבן דרוקן אין יאָר 1900. געשריבן האָט ער בעלעטריסטיק, פּאָליטישע אַרטיקלען, טעאַטער־שטיק, איבערזעצונגען אאַז"וו.
ער האָט געדרוקט זײַנע שאַפֿונגען אין פֿאָלגנדיקע שפּראַכן — אין העברעיִש, ייִדיש, דײַטש, רוסיש, ענגליש, פֿראַנצײזיש און שפּאַניאָליש.
ער האָט אין יאָר 1916, אין דער צײַט פֿון מלחמה, רעדאַקטירט אַ װאָכנבלאַט „ייִדישע שטימע“, אַ שאַרף אַנטימיליטאַריסטיש װאָכנבלאַט.
בלױז 13 נומערן זענען אַרױס פֿון דעם דאָזיקן טשיקאַװן װאָכנבלאַט.
אַחוץ אַנטימיליטאַריסטיש איז דאָס װאָכנבלאַט געװען שאַרף נאַציאָנאַל־ראַדיקאַל.
דרײַ יאָר איז ער דער רעדאַקטאָר פֿון דעם אַנאַרכאָ־קאָמוניסטישן װאָכנבלאַט „דער אַרבעטער פֿרײַנד“. ער האָט צװישן זײַנע װאַרפֿענישן אין פֿאַרשידענע ריכטונגען זיך גענומען צו שרײַבן אַ גאָר װיכטיק װיסנשאַפֿטלעך װערק, פֿון װעלכן עס זענען געדרוקט געװאָרן בלױז די ערשטע דרײַ קאַפּיטלען, עס איז „די געשיכטע פֿון די ייִדישע דרוקערײַען“, אין װעלכן עס האָט אױך באַדאַרפֿט אַרײַנגײן די געשיכטע פֿון דעם ייִדישן בוכהאַנדל און פֿון די ייִדישע ביבליאָטעקן.
ער האָט אױך אַרױסגעגעבן אַ סידור פֿאַר שולן מיט היסטאָרישע און גראַמאַטיקאַלישע באַמערקונגען און מיט אַן אַרײַנפֿיר װעגן דער געשיכטע פֿון סידור.
ער האָט אױך איבערגעזעצט פֿון פֿראַנצײזיש מאָליערס „דער קאַרגער“, און אָנגעשריבן אַ ביכל „די פֿילאָזאָפֿיע פֿון אַנאַרכיזם“.
ער האָט אױך אָנגעשריבן אַ „געשיכטע פֿון דער צענזור פֿון דער קירך און דער אינקװיזיציע אױף ייִדישע ספֿרים“.
די דאָזיקע אַרבעט האָט ער געשריבן אױף דעם גרונד פֿון אַ כּתבֿ־יד, װאָס געפֿינט זיך אין דער פּאַריזער ביבליאָטעק פֿון אַן אַלטן צענזאָר, אַ ייִד פֿון צפֿת, אַ תּלמיד פֿון אַ גרױסן מקובל, און דערנאָך אַ משומד.
אין דעם כּתבֿ־יד װײַזט דער משומד אָן װעלכע שטעלן אין יעדן ספֿר עס דאַרפֿן אױסגעמעקט װערן.
דער גרעסטער אױפֿטו זײַנער איז די איבערזעצונג פֿון מסכת ברכות און סדר זרעים, דער לעצטער איז נאָך נישט געדרוקט געװאָרן.
זײַן איבערזעצונג איז אָן ספֿק אַ זײער קאָמפּעטענטע און אַ זײער לומדישע, אָבער דער ייִדישער לשון איז אָרעמלעך און בלאַס.
ער איז געװען מער אַ העברעיִשער שרײַבער װי אַ ייִדישער.
און אפֿשר איז ער אין גאַנצן נישט געװען קײן שרײַבער, נאָר װאָס קען נישט אַן עילױ?
אַ ייִדישער עילױ קען אַלץ, װײסט אַלץ און קען טאָן אַלץ.
אָבער געשטאָרבן איז ער אין ארץ־ישׂראל.
אין די אַלע זיגזאַגן, אין אַלע װאַרפֿענישן פֿון אײן עקסטרעם צו אַן אַנדערן, פֿון אײן אידעאָלאָגיע צו אַן אַנדערער, איז ער דאָך געבליבן אין אײן זאַך געטרײַ און אױסגעהאַלטן, ער איז געװען דעם גרעסטן טײל פֿון זײַן לעבן אַ ציוניסט און איז געשטאָרבן אַ ציוניסט אין ארץ־ישׂראל.
פֿון די פֿיל עילויים, װאָס איך האָב געקאָנט, איז ד"ר יעקבֿ־מאיר זאַלקינד געװען דער אמתער עילױ און דעריבער דער אומגליקלעכסטער.
דער אמתער עילױ איז אַ שטיק אומרו, אַ מענטש, װאָס געפֿינט קײן אָרט אין לעבן, און ער בײַט אָפֿט זײַנע ערטער, זײַנע גלױבנס, זײַנע באַשעפֿטיקונגען און זײַנע סימפּאַטיעס.
ער קען אַלץ און קען אײגנטלעך גאָרנישט.
ער װײסט אַלץ און װײסט אײגנטלעך אַזױ גוט װי גאָרנישט.
װען איך בין געקומען קײן בערן איז יעקבֿ־מאיר זאַלקינד געװען שױן אַן אַלטער סטודענט, אָבער איך האָב נאָך באַװיזן צו באַגעגענען זיך מיט אים, רעדן, דיסקוטירן און באַקענען זיך מיט אים װי װײַט נאָר עס איז געװען מעגלעך.
יאָ, ער איז געװען אַן אמתער עילױ, דאָס הײסט, אַן אױסערסט פֿעיִקער מענטש, זײַן מוח האָט אַלץ געקענט אײַנזאַפּן אין זיך און זײַן זכּרון האָט אַלץ געקענט אײַנהאַלטן אױף שטענדיק, אָדער אױף אַ לאַנגער צײַט.
אָבער װי יעדער אמתער עילױ, װעמען אַלץ גיט זיך לײַכט אײַן, אָן קײן שום אָנשטרענגונג, האָט ער זיך נישט געקענט אָפּשטעלן אױף אַ באַשטימטן װיסנשאַפֿטלעכן און ליטעראַרישן צװײַג.
אָבער דער עיקר – ער האָט געהאַט גרױסע פֿעיִקײטן, אָבער קײן שום טאַלאַנט, טאַלאַנט האַלט דעם מענטשן צוגעבונדן צו אַ באַשטימטן צװײַג פֿון דער װיסנשאַפֿט, אָדער קונסט.
דער עילױ װערט צו קײן זאַך נישט צוגעבונדן, און דער סוף איז — ער קען אַלץ און קען קײן זאַך נישט גרינטלעך; ער קען אַלץ, אָבער ער איז נישט צוגעבונדן צו קײן זאַך.
דער אמתער עילױ איז אַ טראַגישע פּערזענלעכקײט, װאָס איז געבענטשט מיט גרױסע פֿעיִקײטן, אָבער פֿאַרשאָלטן מיט נישט־צוגעבונדנקײט און נישט־געטרײַקײט צו אַלץ.
יעקבֿ־מאיר זאַלקינד האָט זיך יאָ געקענט צובינדן צו אַ געװיסער אידעאָלאָגיע, צו אַ געװיסן ליטעראַרישן צװײַג, אָבער קײן מאָל נישט גענוג לאַנג, אַז עס זאָל װערן זײַן לעבנסצװעק, זײַן לעבנס־אידעאַל.
װי אַן אמתער עילױ איז ער געװען באַנומען פֿון אַן אײביקער אומרויִקײט.
דער אומרו זײַנער האָט אים געטריבן און געװאָרפֿן פֿון אײן עקסטרעם צו דעם אַנדערן.
אָבער אײן גרױסער כאַראַקטער־שטריך איז געװען אין אים און דאָס איז — ערלעכקײט.
ער האָט קײן מאָל נישט געטאָן אַ זאַך, אין װעלכער ער האָט נישט געגלײבט.
ער האָט געמוזט גלײבן, כּדי צו טאָן עפּעס.
ער האָט אָפֿט געביטן זײַן גלױבן, זײַנע אידעאָלאָגיעס, אָבער אָן אַ גלױבן איז ער זײַן גאַנץ לעבן נישט געבליבן.
אָן אַ גלױבן װאָלט ער אומגעקומען, דער אומרו װאָלט אים פֿאַרטראָגן אין הרי־חושך.
יעקבֿ־מאיר זאַלקינד איז געװען דער ערשטער טשיקאַװער כאַראַקטער, װאָס האָט מיך פֿאַראינטערעסירט אין בערן, אין דער שטאָט, אין װעלכער דאָס בעסטע און דאָס שענסטע, װאָס די ייִדיש־רוסישע יוגנט האָט פֿאַרמאָגט, האָט זיך געפֿונען.
כּמעט יעדער איז געװען קאָנטיק מיט עפּעס און האָט זיך אױסגעצײכנט מיט עפּעס.
ד"ר י. מ. זאַלקינד איז געװען דער ערשטער, װאָס האָט מיך פֿאַראינטערעסירט, ווײַל ער האָט זיך געװאָרפֿן אין די אױגן מער װי אַלע, ווײַל ער איז געװען דער גרױסער צולהכעיסניק אין דער פֿאַרביקער בערנער סטודענטישער קאָלאָניע.
