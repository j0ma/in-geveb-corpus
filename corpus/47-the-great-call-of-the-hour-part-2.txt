לא יעקבֿ יאָמר עוד שמך כּי אם ישׂראל, כּי שרית עם אלהים ואַנשים ותּוכל [בראשית לב, כט].

זה יאמר לד׳ אָני וזה יקרא בשם יעקבֿ וזה יכתּבֿ ידו לד׳ ובֿשם ישׂראל יכנה (ישעיה מ״ד, ה).

דער ערשטער יסוד פֿון דער צוקונפֿטיקער יבֿנה דאַרף זײַן אַ ברידערלעכער פֿאַרבאַנד פֿון יחידים און יחידי־יחידים, וועלכע מוזן זיך שטעלן אַלס ציל׃

א) צו לעבן אַליין און דערציִען די קינדער לויט די העכערע אידעאַלן פֿון ישׂראל; ב) אויפֿקלערן און פֿאַרטיפֿן די דערמאָנטע אידעאַלן; ג) לערנען און פֿאַרשפּרייטן די דערמאָנטע אידעאַלן צווישן ייִדן בכלל און ייִדישער יוגנט בפֿרט; ד) אויפֿקלערן און ריכטיק באַלײַכטן די דערמאָנטע אידעאַלן אויך פֿאַר נישט־ייִדן.

„לעבן אַליין לויט די העכערע אידעאַלן פֿון ישׂראל“. וואָס באַטײַט עס? דאָס באַטײַט אַזוי׃ יעדער ייִד, וואָס דערקלערט זיך אַלס חבֿר צום דערמאָנטן פֿאַרבאַנד, דאַרף פֿאַרקערפּערן אין זײַן לעבן נישט נאָר די תּמימות פֿון „יעקבֿ“ נאָר אויך די העכערע גײַסטיקע מאַכט פֿון „ישׂראל“. „יעקבֿ“ לאָזט זיך אָפּשרעקן פֿון לבֿנען און פֿון עשׂון, בייגט זיך און בוקט זיך פֿאַר זיי, רעדט מיט זיי הכנעהדיקע רייד און שיקט צו עשׂון מתּנות, שרעקט זיך פֿאַר דער נקמה פֿון כּנעני און פּריזי, באַקומט הבֿטחות פֿון דעם אַלמעכטיקן, אַז ער וועט זײַן מיט אים און וועט אים היטן, וווּ ער וועט גיין, און ער האָט דאָך שטענדיק מורא און עס טוט אים אַנגסט. „ישׂראל“ איז אָבער דער, וואָס ריזיקע קרעפֿטן קעמפֿן מיט אים אין דער פֿינצטערקײט פֿון נאַכט און ער באַהערשט זיי און צווינגט זיי צו בענטשן אים, ווען עס גייט אויף דער מאָרגן־שטערן. מיר לעבן נאָך יעצט אויך אין שטאָק פֿינצטערניש און די ריזיקע קרעפֿטן שטרעבן אומצוּוואַרפֿן אונדז נאָך מער ווי פֿריִער. עס איז שוין אָבער דאָ אַן אָנזאָג אויף אַ נאָענטן טאָג…

דער נײַער פֿאַרבאַנד, וועלכן איך וויל אַרויסרופֿן צום לעבן, דאַרף באַשטיין פֿון מענטשן, וואָס ווייסן, אַז דער קאַמף פֿון ישׂראל אין דער טויזנטער־יעריקער גלות־נאַכט, איז נישט אַ קאַמף פֿאַר בלויזן נאַציאָנאַלן קיום און פֿאַר פֿאַרטיידיקן די אָדער יענע פּאָליטישע און עקאָנאָמישע פּאָזיציעס, נאָר אַ קאַמף פֿאַרן אויפֿהייבן, פֿאַרשענערן און פֿאַרהייליקן דאָס לעבן. דאָס איז נישט אַ קאַמף פֿאַר אויסערלעכער מאַכט – ווי די פֿיל שׂונאים אונדזערע שרײַבן אונדז צו – נאָר אַ קאַמף פֿאַר מלכות־שמים, וועלכע מיר באַגרײַפֿן אַלס מלכות פֿון שטרענגסטער גערעכטיקײט, אמתער ברידערלעכקײט, געזונטקײט, פֿרישקײט, ריינקײט און הייליקײט פֿון לעבן. אויסערלעך טוט זיך אָט דער קאַמף אָן אין רעליגיעז־דאָגמאַטישע פֿאָרמען פֿון איין זײַט און סאָציאַל־פּאָליטישע פֿאָרמען פֿון דער צווייטער זײַט. דער אינערלעכער מהות פֿון אָט דעם קאַמף איז אָבער דער קאַמף פֿאַר עליה, פֿאַר הזדכּכות, פֿאַר איבערווינדן דאָס שווערע, דאָס פֿוילע, דאָס צוריקגייענדיקע, דאָס צום אָפּגרונט און פֿאַרניכטונג גייענדיקע אין דער מאַטעריע. דאָס איז אַ קאַמף פֿונעם „אָדם“, וואָס איז באַשאַפֿן געוואָרן „בצלם־אלוהים“ אויף צו באַהערשן די בלינדע סטיכיע…

דאָס גלויבן אין פֿאָרטשריט, דאָס גלויבן אין דעם, אַז די וועלט גייט וואָס ווײַטער, ווײַטער צום בעסערן, ליגט נישט נאָר אין בלוט און פֿלייש, נאָר אויך אין פּנימיות־הנשמה פֿון יעדן ייִדן. דער באַגריף „פֿאָרטשריט“ איז נישט קיין אַרישער, ווי מען מיינט, נאָר אַ ריין־ישׂראלדיקער. דער אמתער אַריער דענקט אָדער בראַמאַניסטיש־בודיסטיש, ד״ה עכט־פּעסימיסטיש, אָדער ווי אָווידיוס אין זײַנע „מעטאַמאָרפֿאָזן“ זאָגט, אַז די וועלט גייט, אינעם זין פֿון גליק און גוטסקײט, אַלץ צוריק, צוריק (פֿריִער די גאָלדענע צײַט, נאַכהער די זילבערנע, די קופּערנע, נאַכהער די אײַזערנע – אייביקע בלוט־פֿאַרגיסונגען און צרות אָן אַ סוף). נאָר ישׂראל האַלט אין איין וואַרטן אויף דער צײַט, וואָס וועט קומען, אויף דעם משיח, וואָס איז נאָך נישט געקומען, און וועט קומען אויף צו ברענגען די וועלט צום גמר־התּיקון. נאָר ישׂראל וואַרט אָן אויפֿהער אויף „אַחרית־הימים“, אויף דער צײַט פֿון אייביקן שלום, אויף דעם גרויסן, הייליקן „שבת־שבתון“ פֿון דער געשיכטע. אויף וויפֿל עס איז דאָ אין אַלערליי מעגלעכסטע פֿילאָזאָפֿישע סיסטעמען און וויסנשאַפֿטלעכע טעאָריעס דאָס פֿעסטע גלויבן אין דער אייביקער באַוועגונג צום בעסערן און צום ליכטיקערן, איז עס אַ פּראָדוקט פֿון ישׂראלס גלויבן אין דעם „אַחרית־הימים“, צו וועלכן מען דאַרף אייביק שטרעבן דורכן אייביקן פֿאַרפֿאָלקאָמענען.

דער אונטערשיד צווישן דעם געוויינטלעכן פֿילאָזאָפֿיש־וויסנשאַפֿטלעכן גלויבן אינעם פּראָגרעס און דעם גלויבן פֿון ישׂראל אין אייביקן אַראָפּברענגען משיחן און אייביקער שטרעבונג צום „אַחרית־הימים“ באַשטייט נאָר דערין, וואָס דער „פּראָגרעס“ האָט פֿאַר זיך נאָר די אייביקע פֿאַרפֿאָלקאָמונג פֿון טעכניק, פֿון האַנדל און אינדוסטריע, פֿון עמפּירישע וויסנשאַפֿטן, אין בעסטן פֿאַל, אויך פֿון סאָציאַל־עקאָנאָמישע פֿאַרהעלטענישן, אין דער צײַט, וואָס ישׂראל גלייבט דערבײַ אויך אין די אומויפֿהערלעכע רעליגיעז־עטישע און מיסטיש־איבערמענטשלעכע „צירוף“ און „בירור“ און „זיקוף“.

פֿיל מענטשן גלייבן, אַז דער ״פּראָגרעס״ אינעם ריין אייראָפּעיִשן זין פֿונעם וואָרט ברענגט צו דער אויסבעסערונג און אויספֿײַנערונג פֿון די מידות און צו אַלץ שטרענגערער און שטרענגערער גערעכטיקײט. די ווירקלעכקײט צעשטערט אָבער אומברחמנותדיק יענץ גלויבן. שוין רוסאָ האָט אויפֿגעוויזן מיט דער גרעסטער קלאָרקײט און שאַרפֿקײט, אַז די פֿאַרפֿאָלקאָמונג פֿון דער טעכניק, פֿון וויסנשאַפֿטן אאַז"וו. האָבן בשום־אופֿן־ואופֿן נישט געבראַכט צו דער אויסבעסערונג פֿונעם מענטשנס מידות. נאָך בולטער האָבן עס טאָלסטוי און פֿיל אַנדערע באַוויזן.

ישׂראלס גלויבן איז אָבער נאָך אויף עטוואָס אַנדערש באַזירט׃ אויפֿן גלויבן אין דאָס אייביק גוטע, וואָס איז דאָ אין אַלע צײַטן און אַלע וועלטן, דאָס אייביק גוטע, וואָס האָט זײַן בריאה, זײַן קיום און זײַן יניקה אין דעם, וואָס איז „מחדש בטובֿו בכל יום תּמיד מעשׂה בראשית“. דאָס איז אַ גלויבן אינעם געטלעכן אור, וואָס איז אַרײַנגעגעבן געוואָרן אין אַלע מענטשלעכע נשמות, באַזונדערס אין די נשמות פֿון ישׂראל, וואָס קומען אַראָפּ מתּחילה אויף דער ערד, אום צו לײַכטן און דאָס, נאָר דאָס איז דער זין פֿון זייער גאַנצן זײַן אין קערפּער. דער זין פֿון דער געשיכטע, אין ישׂראלס אויפֿפֿאַסונג, איז אויף צו אַנטדעקן אין זיך און אַרום זיך אָט דעם אור אַלץ העלער און העלער, ריינער, ריינער, מעכטיקער און מעכטיקער.

יעדע שלעכטע זאַך („עבֿירה“), וואָס אַ מענטש טוט, פֿאַרגרעבט, פֿאַראומרייניקט און פֿאַרפֿינצטערט, נישט נאָר אים, דעם טוענדיקן, נאָר אויך כּללות־העולמות, ווײַל דערמיט ווערט אַלץ געדיכטער און געדיכטער די טומאה. וואָס איז אַזוינס „טומאה“? – טומאה איז דאָס, וואָס פֿאַרשטאָפּט און פֿאַרשטעלט און דערלאָזט נישט דאָס געטלעכע ליכט אַרײַנצודרינגען. דאַקעגן יעדע גוטע זאַך („מיצווה“), וואָס אַ מענטש טוט באמת פֿאַראיידלט, פֿאַרשענערט און פֿאַרהייליקט, נישט נאָר אים, דעם טוענדן, נאָר אויך כּללות־העולמות, ווײַל יעדע גוטע זאַך (סײַ אין מחשבֿה, סײַ אין דיבור, באַזונדערס אין מעשׂה) מאַכט אַלץ איידעלער און דינער די וואַנט, וואָס פֿאַרשטעלט די מאַטעריעלע וועלט פֿונעם געטלעכן אור.

דאָס איז בנוגע צום פּרט. בנוגע צום כּלל מוז מען נעמען די זעלבע זאַך פֿאַרגרעסערט אין ביליאָנען, טריליאָנען אאַז"וו מאָל. איין שטראַל פֿון ליכט פֿאַרטרײַבט אָבער פֿיל פֿינצטערניש. ממילא האָבן די גוטע מעשׂים, וואָס ווערן געטאָן פֿון דער גאַנצער מענטשהײט, באַזונדערס פֿון ישׂראל, וואָס אויף זיי איז געזאָגט געוואָרן׃ „עם זו יצרתּי לי תּהלתי יספּרו“ [ישעיה מג, כא], אַ געוויסע איבערוועלטלעכע און אינוועלטלעכע שאַפֿונגסקראַפֿט, וואָס פֿאַרטרײַבט און פֿאַריאָגט די געדיכטע וואָלקנס, וואָס פֿאַרשטעלן די אַצילותדיקע זון. אויב אויסערלעך, איז עס נישט אַלע מאָל צו באַמערקן, איז עס נאָר דערפֿאַר, ווײַל אָט דער פּראָצעס קומט פֿאָר אין די באַהאַלטנסטע באַהעלטענישן פֿון די מענטשלעכע נשמות, און ווען אָט דער פּראָצעס וועט האַלטן בײַ פֿאַרענדיקט ווערן, וועט דער געטלעכער אור אויסברעכן מיט אַ מוראדיקער געוואַלד און דאַן וועלן אים אַלע באַשײַמפּערלעך דערזען – ״ונגלה כּבֿוד ד׳ וראו כל בשׂר יחדו כּי פּי ד׳ דבר״ [ישעיה מ, ד].

נישט נאָר דער גײַסט וועט דאַן דערזען, נאָר אויך דער „בשׂר“, דער קערפּער, וועט עס גענצלעך דערשפּירן…

פֿון דאַנען קומט אַרויס די מוראדיק הייליקע אויפֿגאַבע, וואָס יעדער פֿון די, וואָס אָנערקענען זיך פֿאַר נײַ־געשאַפֿענע בני־ישׂראל מוז דערפֿילן׃ הייליקן זײַנע כּוחות, אין צוזאַמענהאַנג, פֿאַראייניקונג און פֿאַרברידערונג פֿון אַנדערע ענלעכע צו אים, אויף רײַף צו מאַכן אין זיך און אַרום דעם פּראָצעס פֿון „בירור“, „זיקוף“ און „העלאה“ פֿון דער מענטשהײט.

(ענדע פֿונעם פּרק קומט).
