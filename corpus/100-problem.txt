אַבֿרהם האָט אַלײן ניט געװוּסט װי רײַך ער איז. די בהמות, װאָס האָבן זיך אַרומגעדרײט אױף די אָפּגעצױמטע לאָנקעס, האָבן זיך כּמעט יעדעס יאָר בײַם צײלן געטאָפּלט. שטיקער לאַנד זײַנען צוגעקומען – געבראַכט מיט זיך פֿרישע הענט און אין הױף האָט מען פֿון באַגינען ביז אָװנט שװער געאַרבעט, זיך געװײקט אין שװײס.

אַבֿרהם האָט ניט גערוט, זיך ניט געקענט פֿאַרלאָזן אױף איציקן, דעם ניט־דערבאַקענעם בן־יחיד. ער האָט אַ קוק געטאָן צו די בהמות, געשטאַנען בײַם שנײַדן די תּבֿואה, אַרײַנגעאָטעמט דעם פֿרישן ריח פֿון דער שױמיקער מילך, אױפֿגענומען סוחרים. ער האָט אױף אַ מינוט ניט אַרױסגעלאָזט די לײצעס און געזען, אַז אַלע באַשעפֿענישן אױף זײַן פֿאַרם זאָלן גײן אין שפּאַן.

אַבֿרהמס צעװאַקסענער גוף, דער רױטער קאַרק װאָס האָט זיך געהאַלטן בײַם איבערלייגן, דאָס דורכגעבאַקענע פּנים מיט די רױטע אָדערלעך — אַלץ האָט אַרױסגערופֿן דרך־ארץ. ער האָט ניט געקענט זען װי מענטשן זיצן לײדיק — זײַנען די „הענט“ אונטער זײַן בליק געװאָרן פֿלינקער, די באַװעגונגען – ראַשער.

ער אַלײן פֿלעגט זיך אַװעקשטעלן מיט אַ קאָסע אױף דער לאָנקע, אַרבעטן האַנט אין האַנט מיט די שניטערס, זיך פֿאַרגעסן אין דער אַרבעט.

בלױז בײַ זיך אין הױז איז אַבֿרהם געװען שטיל. די דינסטן האָבן געמוזט גײן אױף די שפּיץ נעגל, גערעדט מיט די ליפּן װי עס װאָלט געװען אַ חולה אין שטוב. אַבֿרהמס װײַב, שׂרהלע, איז געװען אַ שװאַכע, אַן אױסגעצערטע, שױן יאָרן געפֿאָכעט מיט דער נשמה. זי האָט יעדע װײַלע אױסגעצױגן דעם לאַנגן דאַרן האַלדז, װוּ מען האָט געקענט צײלן די אױפֿגעצילעװעטע רײפֿלעך, װי בײַ אַן אָפּגעצופּט הענדל, און אַ בלעכענער הוסט האָט געקאָרטשעט און געמאַטערט דעם שװאַכן גוף.

זי האָט פֿײַנט געהאַט טומל, געזעסן גאַנצע טעג בײַם פֿענצטער, געקוקט אױף דער לאָנקע און אַז זי האָט אַ מאָל דערזען װי אַ האָן שאַרט זיך צו אַ הון, מאַכט חנדלעך, האָט זי זײ אַ בײזע פֿונאַנדערגעטריבן:

— אַ גראַרי היר! אַװעק!

פֿון אױפֿרעגונג האָט זי זיך פֿאַרהוסט, זיך פֿאַרקליבן אױף דער װעראַנדע, װוּ די שנור האָט זיך געשפּילט מיטן יאָריקן אײניקל.

אַבֿרהם, װאָס האָט געהאַט אױף די פֿינגער דעם גאַנצן הױף און אַלע האָבן געציטערט פֿאַר אים, האָט אין שטוב קײן הױך װאָרט ניט געקענט אַרױסרעדן, זיך געפֿילט שלעכט מיט זײַן געזונטן גוף. פֿון זון האָט ער קײן נחת ניט געהאַט, זיך אױף אים װײניק געקענט פֿאַרלאָזן. מיטן װײַב איז ער געװען פֿון דער װײַטנס, שױן יאָרן מיט איר ניט געלעבט. מיט אַלע חושים איז ער געװען פֿאַרטאָן אין דער פֿאַרם, געװען אױף די פֿיס מיטן טאָג צו גלײַך, קײן מאָל ניט געװוּסט װען די נאַכט איז אַװעק, זעלטן זיך אָפּגעגעבן דין־וחשבון.

אַזױ זײַנען דורך יאָרן. אַבֿרהם איז רײַך געװאָרן, זײער רײַך, האָט שױן ניט געדאַרפֿט מער אַרבעטן, זיך אָבער ניט געקענט מער העלפֿן, געאַרבעט װי פֿריִער.

זײַט אָבער די שנור איז געקומען אין הױף אַרײַן, איז ער געװאָרן אומרויִק. אָנגעהױבן פֿריִער צו קומען פֿון פֿעלד, נאָכן עסן זיך פֿאַרמאַכט אין קאַבינעט, זיך איבערגעגעבן שלעכטע מחשבֿות. און זײ זײַנען ניט אָפּגעטראָטן, אים באַפֿאַלן, װי פֿאַרעקשנטע פֿליגן, זיך גערייצט, װאָס ער פּײַניקט דעם גוף, װאָס זײַן פּראַצע, זײַן עשירות, װעט אַװעק מיטן רױך. דאָס װײַב איז קראַנק, שױן יאָרן קראַנק – – –

אָפֿט, אַז ער איז געריטן איבער די פֿעלדער, געזען אַרום זיך אַזױ פֿיל קי, אַזױ פֿיל פֿערד און דאָס לאַנד ציט זיך אָן אַ סוף, קרעכצט פֿון צו פֿיל שפֿע, איז אים אײַנגעפֿאַלן — אַז ער איז אַבֿרהם, אַז גאָט האָט אים געבענטשט, װײַל ער גייט אין זײַנע דרכים, אַז ניט בחינם הײסט דער זון יצחק, די שנור — רבֿקה.

פֿון די אומענדלעכע פֿעלדער האָט זיך דערטראָגן אַ שטים, זיך געװיקלט אַרום אים, אײַנגערוימט:

— אַבֿרהם, אַבֿרהם – – – איך האָב דיך רײַך געמאַכט – – – איך האָב דיך גרױס געמאַכט – – – גײ צו פֿרענקן, דעם שעפֿער, נעם זײַן דײזין פֿאַר אַ קעפּסװײַב – – –

ער האָט אױפֿגעציטערט, געװאָלט פֿאַרטרײַבן די בײזע מחשבֿות און אָפּגעשטעלט דאָס פֿערד בײַ אַ קלײן הײַזל:

– האָ – האָ – האָ!

דײזי, אַ יונגע מולאַטקע, איז אַרױסגעקומען, זיך פֿאַרנײגט פֿאַרן בעל־הבית:

— דער טאַטע איז אױף דער לאָנקע!

אַבֿרהם האָט לאַנג געטראַכט װעגן דײזין, געפּלאַנט זי צו באַזיצן אין װאַלד, זיך געטרײסט, אַז אַלע אָבֿות האָבן געהאַט קעפּסװײַבער. דער געדאַנק האָט זיך געדרײט בײַ אים אין מוח, אױסגעשפּונען אַ קרײַז איבער אַ קרײַז, אַ קרײַז אין אַ קרײַז, און אין דער מיט איז געזעסן דײזי אין גאַנצן פֿון סאַמעט.

פֿון שטעטל איז אָנגעפֿאָרן דער אַלטער שוחט.

— ר׳ לאָזער, איר פֿאָרט צו מיר?

— יאָ, ר׳ אַבֿרהם!

— גוט, איך װיל טאַקע מיט אײַך עפּעס רעדן.

אַבֿרהם איז אַרױף אױפֿן שוחטס בריטשקע, צוגעבונדן פֿון הינטן דאָס פֿערד. דער שוחט האָט אָנגעשטעלט אַן אױער:

— לאָמיר הערן.

— איך מײן, בײַ ייִדן – – – הײַנט. מײן איך – – – מער װי אײן װײַב טאָר אַ ייִד ניט האָבן, האַ?

— נײן, ר׳ אַבֿרהם, מען טאָר ניט! װעגן װאָס האַנדלט זיך?

— איך מײן, אַז אײנער האָט אַ קראַנק װײַב, אַ שלאַקריריקס, איז גאָרניט – – – האַלט זיך מיטן פּעקל!

— איך װעל אײַך זאָגן, ר׳ אַבֿרהם – – – אַז אײנער האָט אַ קראַנק װײַב און די קרענק איז ניט הײלבאַר, געפֿינט מען בײַ די אַחרונים אין שאלות־ותּשובֿות, אַז מען מעג זיך נעמען אַ פּלגש – – מען געפֿינט עס אַפֿילו בײַ ר׳ יעקבֿ עמדן – – –

— אַז – זױ! – האָט אַבֿרהם געעפֿנט אַ פּאָר אױגן, אַז דער שוחט האָט זיך אַזש אָפּגערוקט.

אַבֿרהם איז אַהײמגעקומען אַן אױפֿגעלייגטער.

— װאָס אַזױ שפּעט? — איז דאָס װײַב אים אַנטקעגנגעקומען — ס'עסן איז קאַלט!

— װעט מען עס אָנװאַרעמען! פּטור, נו!

— װאָס שרײַסטו? רעדסט מיט דײַנע פּאַראָבקעס?

— איך רעד מיט דיר, שׂרה! מיט די – יר!

זי האָט זיך פֿונאַנדערגעהוסט.

אַבֿרהם האָט ניט געגעסן, זיך פֿאַרמאַכט אין קאַבינעט, געשפּרײַזט איבערן צימער, געשריִען שטומערהײט.

מען האָט אָנגעקלאַפּט.

די שנור, אַ פֿרישע, איז געשטאַנען אין דער געעפֿנטער טיר:

— לאָז דער שװער גײן עסן!

דער כּעס האָט בײַ אַבֿרהמען נאָכגעלאָזט.

— רבֿקהלע, גיב מיר דאָ אַרײַן עסן.

— גוט!

— זאָג אים, רבֿקהלע, ער זאָל זיך מטריח זײַן אין עסצימער אַרײַן! — האָט זיך שׂרהלע אָנגערופֿן פֿון הינטער דער טיר.

אַבֿרהם האָט געלאָזט שטײן בײדע װײַבער, איז אַרױס פֿון הױז און זיך געלאָזט מיט די לאָנקעס.
