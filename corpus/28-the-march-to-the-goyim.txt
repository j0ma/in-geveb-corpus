די ערשטע, אָדער כּמעט די ערשטע פֿראַגע, װאָס בערגעלסאָן האָט מיר געשטעלט, אײדער ער האָט נאָך צײַט געהאַט זיך צו באַקענען מיט מיר אָפֿיציעל, איז געװען: „מען זאָגט אױף אײַך, אַז איר זײַט יאַקבי באַקאַנט מיט די ענגלישע ביכלעך, װי אַזױ קען מען אַרױסגעבן „מידת־הדין“ אין ענגליש?“

און ס׳איז אַװעק אַ געשפּרעך װעגן ענגלישן פֿאַרלאַג־װעזן, איבערזעצונגען, „סאַקסעס“, „בעסט־סעלערס“, צוטריט, אױפֿגעפּראַלטע טירן צו אַ גרױסער װעלט.

איז דאָס נישט קײן עװלה. אַ שרײַבער מעג טראַכטן װעגן אַ גרױסער אױדיטאָריע, װאָס קומט טרינקען פֿון זײַן קרעניצע. אמת, איך האָב געמײנט, אַז אַזעלכע זאַכן דאַרפֿן געטאָן װערן צניעותדיקער, איך האָב זיך אױסגעמשלט אַ גרױסן ייִדישן שרײַבער ערגעץ אין מינסק, אין פּינסק, אין לאָדזש, לובלין, אָדער כעלם און אַ גרױסן װעלט־מבֿין און װעלט־איבערזעצער, אױף דעם סאַמע קראַטער פֿון פּאָפּאָקאַטעפּעטל. צװישן די בײדע איז נישטאָ קײן קאָנטאַקט, אױסער „האַרץ־װיבראַציעס“, און פּלוצלינג קלאַפּט דער װעלט־איבערזעצער אָן זײַן פֿאַרגױעשטע איבער־זעקס־פֿוס פֿיגור, נעמט אַרונטער דעם צילינדער און פֿאַלט צו די פֿיס: גרױסער אַלערגרעסטעסטער איזראַעליטישער שריפֿטשטעלער! די װעלט װאַרט אױף דײַן ייִדיש װאָרט! — טרערן פֿון גליק, דער שרײַבער פֿאַלט דעם װעלט־איבערזעצער אין די אָרעמס און בײדע זינגען עוד לא אָבֿדה תּקװתנו.

אָבער, װי עס װײַזט אױס, דאַרף דאָס געטאָן װערן אַ ביסל אַנדערש. װײַל װאַרטנדיק אױף דעם װעלט־איבערזעצער, האָט די ייִדישע ליטעראַטור, ביז דעם הײַנטיקן טאָג, געשענקט דער װעלט בלױז אײן שלום אַש. (כאָטש דאָ מוז מען אַרונטעררעכענען די איצטיקע מאַשינאָװע און אױטאָמאַטישע איבערגיסונגען פֿון „גוטשטײענדיקע“ ייִדישע שרײַבער אין רוסיש, רױט־רוסיש און װײַס-רוסיש) שלום־עליכם איז טאַקע שטאַרק פּאָפּולער אין סאָװעט־רוסלאַנד, אָבער מנחם מענדל איז נאָך אַלץ נישט געװאָרן קײן װעלט־באַגריף און כאָטש מען זאָגט, אַז מאָריס ראָזנפֿעלד איז איבערגעזעצט געװאָרן אַפֿילו אױף יאַפּאַניש, האָט מיר נאָך קײן מאָל נישט געטראָפֿן, אַז אַ יאַפּאַנער זאָל מיט זײַן — אָ האַיאָ גאָזײַמאַס, (גוט מאָרגן) אָדער מיט זײַן קאָמבאַן װאַ (גוטן אָװנט) מיר גלײַך פֿאַלן אױפֿן האַלדז און זיך צעקושן מיט מיר, צוליב אונדזער „געמײנשאַפֿטלעכן“ מאָריס ראָזענפֿלעד.

און װאָס שײך שלום אַשן אַלײן, זאָגט מען אױך, אַז ער האָט קײן מאָל נישט געװױנט אַזױ װײַט פֿון זײַן איבערזעצער, װי װײַט עס איז קוטנע פֿון אַדיס אַבאַבאַ. װיפֿל „פּראָטעקציע“ עס איז נייטיק געװען פֿאַר דעם יונגן אַש, ביז גאָרקי האָט אים געקלאַפּט אױף דער פּלײצע און געזאָגט שלום אַש, לאָז איך איבער פֿאַר זײַנע ביאָגראַפֿן. דאָס איז שױן אָבער געשיכטע און אַש איז איצט אַש, דער אײן־און־איינציקער, דער געקרױנטער. אין דער ייִדישער פֿאַרזענער ליטעראַטור דרײען זיך אַרום אַ סך אַשעלעך, װאָס חלשן מען זאָל דערצײלן דער װעלט אַז זײ זענען אױך דאָ. איך װײס אַפֿילו פֿון שרײַבער, װאָס שיקן זײערע ביכער צו אַשן — אפֿשר װעט ער זיך מרחם זײַן און דערצײלן די גױים, אַז זײ זענען בפֿירוש אױך דאָ, אָבער אַש קען מאַכן אַ שװײַג, ער קאָן האַלטן אַ סוד, אים איז גוט אַרונטערצוקוקן אױף זײַן ליב, אָבער טאַלאַנטן־אָרעם פֿאָלק ישׂראל.

גיט אַ קראַץ אַ ייִדן און עס שפּרינגט אַרױס אַ װוּלגאַרער אַסימילאַטאָר. ער איז גרײט אױפֿצוגעבן זײַן האַק און פּאַק, זײַן בוך, זײַן צײַטונג, זײַן שפּראַך צוליב טאָטעריש, אַלבאַניש, בולגאַריש, אָדער, להבֿדיל, לשון־קודש. אַ ייִדישער שרײַבער איז אַחוץ דעם אײַנגעבױרנעם אַסימילאַטאָר, נאָך אױך אַ נערװעזער גײער. רק ער האַלט אין אײן גײן. ער גײט צו די העברייער, ער גײט צו די קאָמוניסטן, ער גײט צו דעם איקאָר, אָדער ער גײט גאָר אַװעק צו די גױים.

װילן מיר דאָ קודם כּל אַרױסלאָזן אַ סטראַשוניק צום ייִדישן לעזער: איר װילט נישט קױפֿן קײן ייִדישע ביכער? איז — אַ מיצווה אױף אײַך, מען װעט אײַך אין גאַנצן איבערלאָזן אָן גײַסטיקע פֿיטערער. װײַנפּער האָט שױן איבערגעזעצט זײַנס אַ בוך לידער אין ענגליש, תּלוש האָט שױן איבערגעזעצט זײַנס אַ ראָמאַן אין ענגליש און מיר קאַװירן אַז עס קומען נאָך און נאָך און נאָך, װאָס װעלן אַװעקמאַרשירן צו דעם „יאָנג־איזראַעל“ – גױ, אָדער צו אַנדערע „ענגליש־שפּרעכנדיקע“ עלעמענטן.

פֿאַר אונדזערע אױגן קומט פֿאָר אַ גרױסע, אױב נישט קײן היסטאָרישע, איז לכל־הפּחות, אַ היסטערישע באַװעגונג זיך צו ראַטעװען פֿון ייִדיש און פֿון ייִדישן לעזער (?) און אַװעק װוּ דער שװאַרצער פֿעפֿער װאַקסט, אָדער װוּ די ציטראָנען בליִען.

און אױב אַשס ערשטע קאַדרילן אַרום זײַנע איבערזעצער זענען שױן געשיכטע, זעען מיר איצט מיט אונדזערע אײגענע אױגן, װי טאַנדעטנע דאָס װערט געמאַכט. מיר זעען, נישט װי מען זעצט איבער, נאָר װי מען כאָװעט אױס, מען ניאַנטשעט אױס אַן איבערזעצער און מען לאָזט זיך איבערזעצן. מיר זעען װי מען האַמערט די הינטערטירן צו די גרױסע ליטעראַטורן: ראַטױטיע! פּאָזשאַר! אָטװאָריטיע! העלפּ! עפֿן זיך, סעזאַמע!

מיר זעען, װי עס װאַקסט אַ גאַנצע אינדוסטריע. אַלע עבֿודה־זרות דאַרף אַ ייִדישער שרײַבער דינען. ער מוז זיך פֿאַרזאָרגן מיט אַ ייִדישער רעפּוטאַציע אין ביראָבידזשאַן און מיט אַ גױעשקער אין װאַשינגטאָן הײַטס.

איך האָב צו װײַנפּערן די פֿרײַנדלעכסטע געפֿילן. איך באַװוּנדער זײַן אומעטומיקײט, זײַן נאָך און נאָך אַמביציע, זײַן פֿלײַס, זײַן באַװוּסטזיניקן שפּאַן, זײַן פּראַקטישן און ניכטערן קוק אױף דער ליטעראַטור, זײַן פֿילאָסאָפֿיע, אַז אױב מען כאַפּט נישט אַרײַן, איצט בײַם לעבן, אַ ביסל עולם־הזה, איז נאַפּליװאַט אױף עולם־הבא, אױב מען װערט נישט גרױס בײַם לעבן, איז מען אַן אַריה מת נאָכן טױט. דערפֿאַר זײַן שעפֿערישע שרײַב־אינדוסטריע, לידער־ביכער, פּאָרטרעטן פֿון שרײַבער אַרום װײַנפּערן, נישט קײן ליד איבער ארץ־ישׂראל, נאָר אַ גאַנץ בוך, נישט קײן לידל איבער ביראָבידזשאַן, נאָר אַ בוך. איך בין מקנא אַזאַ מעטאָדישקײט און איך װאַרף מײַן היטל און שרײַ „אָך“ דרײַ מאָל.

איך װיל אָבער איצט רעדן נישט װעגן דעם ייִדישן װײַנפּער, נאָר װעגן דעם נײַעם ענגלישן פּאָעט „מר. זײַאָן װײַנפּער“, װעלכער האָט געקראָגן אַ באַנקעט לכּבֿוד דעם דערשײַנען פֿון זײַן בוך לידער אין ענגליש. עס איז געװען שױן אײן מאָל אַ באַנקעט! זײַנע ייִדישע אונטערפֿירער צום „טױף“ האָבן זיך געװוּנטשן, אײנער דעם אַנדערן: „ אם־ירצה־השם בײַ אײַך!“

זאָלן דאָ די היסטאָרישע אונטערפֿירער דערמאָנט װערן, װי זײ װערן אױסגערעכנט אין צעטל פֿון דעם אַראַנזשיר־קאָמיטעט: דר. א. אײַסען, ב. י. ביאַלאָסטאָצקי, יוסף אָפּאַטאָשו, דר. ש. מאַרגאָשעס, דר. א. קאָראַלניק, די אַנדערע נעמען קען איך נישט -– זײ זענען מסתּמא גרױסע ענגלישע שריפֿטשטעלערס, פֿון װעלכע איך האָב, בײַ מײַן עם־הארצות, לײַדער קײן מאָל נישט געהערט.

אַ שאָד, װאָס איך בין דאָרט נישט געווען צוצוזען מיט די אײגענע אױגן די גרױסע שׂימחה װי „זײַן טאַלאַנט װערט אַנערקענט“, לױט דעם לשון אין דער אײַנלאַדונג. ליבער װײַנפּער, אַ שאָד װאָס איך האָב דיר פּערזענלעך נישט געקענט אױסדריקן דעם דאַנק פֿאַר נעמען אױף זיך די שװערע מיסיע צו זײַן דער װעג־ברעכער צו די גױים פֿאַר אונדז אַלעמען. פֿאַרשטײט זיך, אַז אין דײַן גרױסער באַשײדנקײט, האָסטו אָנגעפֿאַנגען מיט דײַנס אַן אײגן בוך לידער.

אָבער איצט אַז מיר האָבן שױן דעם פּאַניק, דעם עקזאָדוס, דעם װילן אײַנצונעמען נײַע קאָנטינענטן, װאָס קענען מיר טאָן דערמיט? װי אַזױ קען מען דעם בורלעסק רעדוצירן צו אַן ערנסט? איז, װי געזאָגט: די ייִדישע סאָציאָלאָגן, קרימינאָלאָגן, אַרכעאָלאָגן, און קריטיקאָלאָגן װעלן שױן ציִען זײערע שלוסן. זײ װעלן רעדן װעגן דער נײַער מאַסע פֿון אַ ייִדיש־ענגליש לעזנדיקן פּובליקום, װאָס װיל גײַסטיקע ייִדישע שפּײַז, דװקא אױף דער שפּראַך פֿון דער מדינה, װאָס שטעלט זיך מיט דעם רוקן צו קאַלמאַנאָװיטשעס בראָנקסער פּיִעסן און קומט דװקא צו קליפֿאָרד אָדעטסן אױף בראָדװײ. אַ פּובליקום װאָס זיצט אין אַ יאַרמלקע, זינגט זמירות, און װיל אַז מען זאָל פֿאַר אים שױן איבערגיסן דאָס גאַנצע ביסל ייִדישקײט אין ענגליש. אַזאַ פּובליקום מוז בײַ צײַטן געסאַרװערט װערן און ס׳האָבן זיך שױן אַ לאָז געטאָן אױף דעם װעג געניטע געשעפֿטלײַט און ליטעראַרישע גאָלדשפּינער, צו זען װאָס מען קען טאָן מיט דעם נײַעם שפּראַכלעכן הערמאַפֿראָדיט – אַזױ װעלן שרײַבן די שלוסנציִער.

אױב ס׳איז טאַקע דאָ אַ דראַנג, אין דער װעלט־ליטעראַטור בכלל, און אין דער ענגלישער ליטעראַטור בפֿרט, פֿאַר אַ ייִדיש װאָרט, האָבן מײַנע טױבע אױערן דעם דראַנג נישט פֿאַרנומען.

מיר אָבער, װאָס זענען נישט קײן שלוסנציִער, נאָר עס איז אונדז גלאַט דערװידער דער טרױעריקער ספּעקטאַקל פֿון אַ לעזער, װאָס אַנטלױפֿט צו די גױים און פֿון אַ שרײַבער, װאָס לױפֿט אים נאָך און כאַפּט אים בײַ דער פּאָלע מיט תּחנונים: מיסטער, מיר קענען ענגליש אױך – מיר װילן דאָ רעדן װעגן צװײ שיטות אין דער ליטעראַטור. אײן װעג איז דער װעג פֿון די מזלדיקע האָזן. זײ װײסן גלײַך אױף װאָס פֿאַר אַ װעג מען דאַרף זיך פֿאַרנעמען.

ויאמר – האָט געזאָגט – ה׳ – אַדוישם – אל – צו – משה – מױשע – דבר – דבר – אל – צו – ישׂראל – ייִסראָעל –

לעצטנס רעדט מען שטאַרק װעגן „בײסיק אינגליש“. אַ תּמצית־ענגליש פֿון בלױז 800 װערטער אין לײַכטע קינדערשע אומבאַהאָלפֿענע זאַצן, כּדי יעדער אױסלענדער זאָל זיך גלײַך אָן שװעריקײטן קענען אױסלעכן און זיך פֿאַרשטענדיקן מיט אַן אַמעריקאַנער, מען װיל אַפֿילו פֿון דעם בײסיק־ענגליש מאַכן אַן אינטערנאַציאָנאַלע שפּראַך, אַ נײַעם עספּעראַנטאָ.

אַש, דער אײנציקער ברײט־איבערגעזעצטער ייִד האָט דערפֿונדן דעם סוד פֿון בײסיק־ייִדיש: אַרום 800 װערטער און לײַכט קינדערשע אומבאַהאָלפֿענע זאַצן, אַזױ אַז די מאַסע לאָזט זיך גלײַך איבערזעצן װי וידבר – האָט גערעדט – משה.

פֿאַראַן אַ צװײטע שיטה. פֿאַראַן אַזעלכע שרײַבער, װאָס פֿרעסן זיך אײַן דירעקט אין דער שפּראַך, אױף װעלכער זײ שרײַבן. זײער אײגן לשון איז פֿאַר זיי אַ כּסדרדיקער װוּנדער, זײ האַלטן אין אײן אױפֿפּראַלן געהײמען אין דער שפּראַך, זײ נאָגן אױס ביז צום לעצטן טראָפּן דעם מעדיום אַלײן — װי פֿאַרב אַלײן װערט אַן עניין בײַם מאָלער, אַזױ װערט שפּראַך, שרײַבערישע פֿאַרב, אָדער שרײַבערשער לײם אַן עניין בײַם שרײַבער, װאָס פֿאַרגעסט אין גרױסן שפּיל דעם חלום פֿון אַ ברײטװעלטלעכקײט. אַזאַ שרײַבער איז אָפֿט שװערער איבערצוזעצן, ער איז צופֿיל פֿאַרװעבט אין יעדן װאָרט זײַנס, רײַסט אים אָפּ פֿון זײַן שפּראַך און איר מוזט נוצן אינסטרומענטן, עס איז נישט קײן איבערזעצונג, נאָר אַ שטיק אָבסטעטריק, מען מוז אים אַרױסרײַסן פֿון דער מאַמעס בױך. צו אַזעלכע שרײַבער פֿאַלט די װעלט נישט צו, װײַל מען מוז פֿריִער אַרײַנשפּרײַזן אין אַ פֿרעמדער װעלט, אַ װעלט װוּ װאָרט און אינהאַלט זענען מאַגיש פֿאַרקניפּט, אַן אײגנטימלעכע װעלט, װאָס אָטעמט אױף זיך מיט אַ פֿרעמדן עפּאָס און מיט פֿרעמדע װיגלידער פֿון אַ פֿרעמדער מוטערשפּראַך. אַזאַ שרײַבער קען נישט אַרונטערקראַצן דאָס מעלאָדראַמאַטישע פֿון לעבן און עס דערלאַנגען מיט אַ טרער אױף אַ גילדענער טאַץ, ער גראָבט טיפֿער, ער איז דער קילער מײַסטער און דערפֿאַר מוז ער פֿאַר דעם פֿרעמדן, אױף דעם ערשטן אױגנבליק, אױסקוקן ביזאַר, און װער װיל עס צוטרעטן נענטער צו ביזאַרער ליטעראַטור, באַקעמפֿנדיק אין זיך אַלע פֿאָראורטיילן צו פֿרעמדקײט בכלל.

אױב איר װילט איז די צװײטע שיטה נאַציאָנאַלע קונסט. אױב איר װילט איז דאָס פּרוסט, דזשױס, פּושקין, גאָגאָל, שלום־עליכם, ביאַליק. די װעלט האָט אפֿשר געהערט אױסקלינגען זײערע נעמען צוליב דער אָדער אַן אַנדערער אורזאַך, אָבער קײן מזל צו דער װעלט האָבן זײ נישט, װײַל װי גרױסע קינסטלער, האָבן זײ געזוכט די גרױסע פֿרײַהײט אין דער ענגסטער דיסציפּלין פֿון דעם אײגענעם לשון, זײ האָבן עס געװױגן װי אָפּטייקער, זיי האָבן געאַרבעט מיט ווערטער און זיי האָבן זיך באַגרענעצט מיט די מעגלעכקײטן, אָדער באַגרענעצונגען פֿון דער אײגענער שפּראַך. און װאָס פֿאַר אַ נפֿקא־מינה איז עס, אױב פּושקין, ביאַליק אָדער דזשױס, קענען זיך נישט אַזױ לײַכט אַריבערגיסן אין פֿרעמדע שפּראַכן, פֿון יעדן באַזונדערן װאָרט? װעמען אַרט אױב אַ גרױסער אַלבאַנישער, אָדער אַ גרױסער רומענישער דיכטער, איז נישט באַקאַנט אין אַלאַסקע? װאָס מײנען בכלל װעלט־אידעאַלן, געגעבן דורך ליטעראַטור, אין ליכט פֿון אַ װעלט־ליטעראַטור, װאָס האָט געאײדלט און ענדלעך דערפֿירט צום היטלעריזם אָדער מוסאָליניזם? דער װעלט־שרײַבער, װאָס קוקט גלײַך אַרױס אױף אַ װעלט־קליענטעל מוז װערן זײַן אײגענער ערשטער איבערזעצער, ער מוז שױן, אױפֿן אָרט, נעמען שװערקײטן און זײ פֿאַרלײַכטערן, ער מוז נעמען טיפֿקײטן און זײ פֿאַרפֿלאַכן, כּדי עס זאָל קענען קומען דער צװײטער איבערזעצער און ער זאָל גלײַך קענען אַרױסקומען מיט דער שפּראַך: זע נאָר, זע, װי עס קריסטלט זיך, אַזױ ייִדלט זיך!

עס איז אָבער נישט אמת, עס זענען דאָ גרונטאָוונע אונטערשײדן, װאָס לױנען זיך אָבער נישט פֿאַר דער קאָמערץ.

װעלכער איז דער װעג — דזשױס, אָדער טאָמאַס מאַן? װערפֿעל, אָדער פּרוסט? אַש, אָדער שלום־עליכם? װער װײסט?

עס איז בלױז פּריקרע צו זען, װי צענדליקער טױזנטער בלײכע הענט ציִען זיך צום נאָבעל־פּרײַז, עס איז װידערװיליק צו זען, װי פֿון יעדער שורה שרײַט אַרױס דראַנג נאָך װעלט־אָנערקענונג, און ס׳איז בלױז לעכערלעך צו זען, װי בײַ אונדז אױף דער אײגענער גאַס, האָט מען זיך שױן אױך אָנגעהױבן מאַסנװײַז איבערצוזעצן אױף װעלט־שפּראַכן, אַזױ אימפּעטיק, װי ס׳װאָלט געהאַלטן בײַ נעילה מיט ייִדיש, און אפֿשר האַלט עס טאַקע בײַ נעילה און זײ מיט זײער שאַרפֿן געשעפֿטלעך־ליטעראַרישן חוש האָבן עס דערשנאַפּט.

און צום שלוס: איך האָב אַ מאָל געזען „עמנואל נח“, אַ דראַמע פֿון ה. סעקלער. מיר איז זײער געפֿעלן דער דיאַלאָג — װעלטלעך־קלוג, דאַמען און מענער רעדן און ס׳איז זײ גוט צו הערן; נישטאָ קײן אָנשטעל פֿון װעלטלעכקײט, נאָר טאַקע געשפּרעך פֿון מענטשן, װאָס זענען הײמיש מיט שעקספּירן און האָבן הנאה פֿון הײַנעס שאַרפֿע לידער. די דראַמע האָט געהאַט אַ קורץ לעבן און מיך האָט עס פֿאַרדראָסן. איך האָב עס אַ סך מאָל געזאָגט סעקלערן אַלײן, אױסדריקנדיק מײַן באַדױערן.

און איך האָב אָפֿט געטראַכט װעגן סעקלערס דראַמעס בכלל. װעגן זײַן „אַשמדאַי“, װעגן „עמנואל נח“, װעגן זײַן פֿײַנעם קאַמער־מוזיק אײנאַקטער „דער זעער זעט זײַן כּלה“. װאָס פֿעלט אָט די דראַמעס צו עכטקײט? װאָס פֿעלט זײ צו גרױסקײט?

איצט איז מיר אַ ביסל קלאָרער געװאָרן, װען איך האָב געלײענט אַז סעקלער האָט שױן אָנגעשריבן אַן ענגלישן ראָמאַן. איך האָב באַשלאָסן, אַז צװישן סעקלערן און גרױסקײט, שטײט זײַן פּאָליגלאָטישע פּען, װאָס גײט איבער לײַכט און פֿיפֿיק, פֿון העברעיִש צו ייִדיש, פֿון ייִדיש צוריק צו העברעיִש, פֿון בײדע צו ענגליש. די פֿילסשפּראַכיקע צונג קען נישט האָבן קײן צו שטאַרקע צוגעבונדנקײט צום װאָרט, װײַל עס פֿעלט די אײַנגעװאָרצלטקײט. זי שפּרינגט פֿון לשון צו לשון אָן װאַרעמקײט פֿאַר דעם װאָרט, נאָר מיט דער לײַכטער און פּראַקטישער פֿילאָסאָפֿיע, אַז נישט דאָס רײדעלע, נאָר דער עיקר איז דאָס „דאָברע מײנעלע.“

װוּ בײַ װעלכע אומות האָבן גרױסע קינסטלער געשאַפֿן אױף דרײַ שפּראַכן, בײַ װעלכע פֿעלקער האָבן קינסטלער אַרױסגעװיזן אַזױ פֿיל שפּראַך־נערװעזיטעט, בײַ װעלכע ליטעראַטורן האָבן די שריפֿטשטעלער כּסדר געהאַלטן אין אײן װעלן כאַפּן דאָס גאָלדענע פֿישעלע פֿון װעלט־אָנערקענונג?

פּושקין האָט אַלס קינד געפֿלירטעװעט מיט פֿראַנצייזיש, אָבער ער איז פֿאַרפֿאַלן געװאָרן אין רוסיש און געװאָרן דער רוסישער נאַציאָנאַלער פּאָעט. אַ סך שרײַבער, הױפּטזאַכלעך דיכטער, האָבן געפֿלירטעװעט פֿון צײַט צו צײַט מיט אַן אַנדער לשון, אָבער נישט מער װי געפֿלירטעװעט, עס איז אַלע מאָל געװען דאָס אײגענע װאָרט, װאָס איז געװען טאַטע־מאַמע און הײם, עס איז געװען געדולד צו װאַרטן אױף פּאָרציעס אײביקײט.

 קיטס, דער פֿאַרפּײַניקטסטער פֿון אַלע דיכטער, האָט זיך נישט געזוכט צו ראַטעװען מיט פֿראַנצייזיש אָדער טערקיש, װען ער האָט געהאַט קנאַפּ לעזער און װען די קריטיקער האָבן אים פֿאַרצאַפּט דאָס בלוט. די פּזיזהדיקײט פֿון ייִדישן געמיט (אױב סעקלער װעט מיר דערלױבן אַזאַ פֿאַרייִדישט גמרא־װאָרט) האָט הונדערט מאָל אָפּגעהאַקט דעם נאַטירלעכן גאַנג פֿון דער ייִדישער ליטעראַטור. פֿון אליהו־בחור אָן ביז דעם הײַנטיקן טאָג, איז דער פֿלוס פֿון ייִדיש פֿופֿצנהונדערט מאָל פֿאַרקערעװעט געװאָרן אין פֿאַרשײדענע קאַנאַלכלעך,צוליב פֿאַרשײדענערלײ אױסטערלישע אױסגעטראַכטע אַסימילאַטאָרישע אױסרײדן און שמד־שטיקלעך.

דערפֿאַר האַלטן מיר נאָך אַלץ אין ליטעראַטור־אָפּשאַצונג בײַ קמץ־אַלף — אָ און דערפֿאַר אפֿשר דאַרפֿן מיר אַלע שטײן און סאַלוטירן מר. זײַאָן װײַנפּערס ענגליש בוך לידער „עט די ריטש מענס גייט“ װינטשנדיק זיך מיט טרערן אין די אױגן –

אם־ירצה־השם בײַ אונדז אױף ענגלישע שׂימחות!
