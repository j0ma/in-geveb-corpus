א

כּעס, נקמה, רויך.

אַ קליינע מחנה מיט רציחה אין די אויגן.

אָנגעגורט מיט פֿײַל און בויגן,

אין נאַכטיקן פֿאַרראַט,

האָבן מײַנע ברידער

רחמנות אין זיך אָפּגעשמדט,

און פּסול געמאַכט דעם פּאַרמעט פֿון מײַן לעבן.

גאָט מײַנער פֿון געדולדיקן בית־מדרש.

שווער אַזאַ פֿינסטערע העלדישקייט צו פֿאַרגעבן.

ב

מײַן פֿאָלק, מײַן פֿאָלק פֿון רחמנות,

ייִד פֿון מײַן גאַנץ לעבן.

כ'וועל דיך נישט אַוועקשענקען

פֿאַר די גרעסטע אַרסענאַלן פֿון גבֿורה.

פֿאָלק פֿון מײַן גוטן טאַטן,

אויף פֿרעמדער פּוילישער ערד.

וויפֿל האָסטו מיט מיר אײַנגעקנעלט גוטסקייט,

פֿון מײַנע חדר־יאָרן אָן.

שטאָלץ מײַנער, אויסדערווײלטער.

פֿאַרגלותטע פֿעסטקייט.

באַפֿרײַ זיך נישט פֿון מײַנע גערעכטע דלתּ אַמות.

גיי נישט אַוועק אין וועלט־געפֿאַנגשאַפֿט,

מיט בלוטיקע קייטן אויף די הענט.

ג

שׂונא מײַנער, מײַן שטאַרקער אָרעם

וועט אויך זײַן גערעכט.

פֿאַרשוועכט וועט נישט זײַן

דאָס ייִדישע וואָרט.

דאָס אָרט וווּ ס'וועט געלייגט ווערן

דער שלום־שטיין,

וועט זײַן פֿעלדזן־פֿעסט און ריין.

און אַז מיר וועלן אַלע געפֿאַלענע ציילן,

וועלן מיר די טרויעריקע וווּנדן היילן,

מיט רחמים, מיט גלויבן;

אַז אַפֿילו אויפֿן פֿעלד פֿון שלאַכט,

אין דער פֿאַרשעמטער, פֿינסטערער נאַכט,

מוזן אונדזערע זין זײַן ליכטיקע ייִדן.

נישט קיין אָנפֿאַלערישע רוצחים,

נאָר באַשיצערס, זיגערס, הויך־דערהויבן.
