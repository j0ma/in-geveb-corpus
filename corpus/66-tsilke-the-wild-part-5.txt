אַ שטיפֿער איז ער געװען אין זײַן קינדהײט. אַ שטאָלצער ייִנגל, װעמען עס האָט זיך שטענדיק אױסגעדוכט, אַז אַלץ קומט אים, אַז אים, סאַשען, טאָר מען אין קײן זאַך נישט אָפּזאָגן. אין שולע זענען די לערער מיט אים זיך װײכער באַגאַנגען. זײַן רײַכן ייִחוס האָבן אַלע געװוּסט, ער איז געװען אַ פֿעיִקער און אַ פֿױלער, האָט שטענדיק געװאָלט, אַז אַלץ זאָל אַלײן קומען אין מױל אַרײַן.
און שטאָלץ איז ער פֿון שטענדיק אָן געװען. לערנען האָט ער נישט געװאָלט, נאָר אַז אַ שילער זאָל אים איבעריאָגן, באַקומען אַ בעסערן „באַל“ פֿאַר אים, דאָס האָט ער נישט געדולדעט.
אין אַלצדינג אַזױ:
האָט ער געקליבן אַ קאָלעקציע מאַרקעס, האָט זײַן קאָלעקציע געמוזט זײַן די בעסטע. זײַנע ליזשװעס צום גליטשן זיך – די בעסטע. זײַנע ביכער – אין די בעסטע באַנדן.
ער איז דאָך לוריעס אַ זון, אים האָט מען דאָך פֿון ערשטן טאָג זײַנעם געקעכלט.
די לוריעס...
מיט אַ גרױס דרך־ארץ פֿלעגט מען דערמאָנען זייער נאָמען. זײ זענען געװען יחסנים, רײַכע מענטשן און דערצו מיט גוטע כאַראַקטערן, זײ פֿלעגן אַלעמען העלפֿן.
זײ האָבן געהאַט אַ קאָטש מיט צװײ שװאַרצע פֿערד. די אײנציקע ייִדישע קאָטש אין שטאָט. צום גימנאַזיום פֿלעגט די קאָטש צופֿאָרן און סאַשקעלע מיט די ביכער פֿלעגט, װי אַ יונגער פּרינצל, אַהיימפֿאָרן.
די גאַנצע גאַס פֿלעגט נאָכקוקן: זעט נאָר! אַזאַ ייִנגל נאָך און פֿאַר אים שפּאַנט מען עס אײַן אַזעלכע צװײ שײנע פֿערד. אין אַ קאָטש פֿאָרט ער מיט גומענע רעדער... מען האָט מקנא געװען און מען האָט באַװוּנדערט זייער רײַכקײט.
די לוריעס...
זײ האָבן געשעפֿטן מיט אױסלאַנד, דער גובערנאַטאָר קומט צו גאַסט צו זײ און דאָך זענען זײ נישט קײן שטאָלצע מענטשן, פֿירן זיך ייִדישלעך – אױף װיפֿל אַזעלכע גבֿירים קאָנען זיך פֿירן.
סאַשע איז געװען זייער האָפֿענונג, סאַשען האָט מען זײער ליב געהאַט.
און דאָס רונדע גימנאַזיסטל האָט געהאַט די בעסטע חבֿרים. אַלע האָבן זיך מיט אים געחבֿרט.
דערנאָך, װען פֿון ייִנגל איז אַ בחורל געװאָרן, האָט ער זיך פֿאַרליבט אין אַ גימנאַזיסטין. די שענסטע פֿון שטאָט איז זי געװען. אַלע גראָדנער האָבן פֿון איר שײנקײט גערעדט, אַלע – אַפֿילו אָפֿיצירן – האָבן שטאַרקער צוגעקלאַפּט מיט די שפּאָרן, װען יענע פֿלעגט פֿאַרבײַגײן די סאָבאָרנע גאַס. און אפֿשר דערפֿאַר װײַל אַלע האָבן גערעדט פֿון איר האָט זיך סאַשע אין איר פֿאַרליבט.
זי איז געװען פֿון אָרעמע עלטערן און ער פֿון די לוריעס, נאָר װי אַזױ עס איז געשען – דאָס מײדל האָט פֿון אים נישט געװאָלט װיסן:
— דער „בוץ“ געפֿעלט מיר נישט. – סאַשע איז געװען אַ דיקער, אַ רונדער, כאָטש מיט זײער אַ סימפּאַטישער װייכער שטים און מיט גלאַנציק־שװאַרצע אױגן.
„בוץ“ האָבן אים גערופֿן זײַנע שׂונאים און די גרעסטע באַלײדיקונג איז דאָס געװען פֿאַר אים, װען ער פֿלעגט עס הערן. ער פֿלעגט דאַן אַרײַן אין כּעס און טופּען מיט די פֿיס און שרײַען.
– דער „בוץ“ געפֿעלט מיר נישט, – האָט די גימנאַזיסטקע געזאָגט און אַרומגעשפּאַצירט מיט אַנדערע בחורים און אַפֿילו מיט אָפֿיצירן.
מיט אַלעמען, נאָר נישט מיט לוריעס זונדל.
דאָס איז געװען אין זײַן לעבן די ערשטע מפּלה.
פֿאַר דעם נײַנצן־יעריקן בחור איז דאָס געװען גענוג, ער זאָל װערן אױף אַ לענגערער צײַט מרה־שחורהדיק און געענדיקט האָט זיך דאָס מיט אַ גרױסער דאָזע מישיאַק, פֿון װעלכער מען האָט אים קױם אָפּגעראַטעװעט.
אַ לאַנגע צײַט נאָך דעם האָט ער נאָך אַלץ גערעדט, אַז ער װעט זיך דאָס לעבן נעמען, מען האָט אַפֿילו בײַ אים שױן געפֿונען אַ רעװאָלװער, נאָר קײן קױלן האָט ער צו אים נישט געהאַט.
פֿון די אַלע איבערלעבענישן איז פֿון „בוץ“ געװאָרן אַ תּל. ער איז געװאָרן דאַר און שװײַגנדיק, האָט אױפֿגעהערט צו לערנען, איז אַנטלאָפֿן פֿון זײַנע אַלע חבֿרים.
שפּעטער איז מען מיט אים אַװעקגעפֿאָרן קײן אױסלאַנד, אַרומגעפֿירט אים פֿון בערלין קײן פּאַריז, פֿון פּאַריז קײן ציריך, דאָרט האָט ער זיך אַ לענגערע צײַט פֿאַרהאַלטן, האָט זיך באַרויִקט און גענומען װײַטער שטודירן.
אין ציריך און אין אַנדערע שטעט פֿון דער שװײץ האָט ער פֿיל באַקאַנטע און פֿרײַנד געהאַט. עס איז געװען אַ צײַט, װען די גאַנצע יוגנט האָט געברענט מיט בלוטיקן האַס צום צאַריזם. עס האָבן זיך גרופּירט אַלץ נײַע פּאַרטײען, די רוסישע עמיגראַנטן און צװישן זײ טױזנטער ייִדישע יונגע־לײַט האָבן געהאַט אײן חלום, אײן שטרעבונג – פּטור צו װערן פֿון דעספּאָטיזם, אָרגאַניזירן די אַרבעטער. יעדן טאָג – מיטינגען, פֿאָרלעזונגען, רעפֿעראַטן. סאַשע לוריע האָט זיך אױך געפּלאָנטערט אין דעם דאָזיקן עולם, נאָר ער איז צו קײנעם נישט צוגעשטאַנען.
ער פֿלעגט פֿון צײַט צו צײַט העלפֿן מיט באַדײַטנדיקע סומען געלט דעם און יענעם פֿון די רעװאָלוציאָנערן. 
עס האָבן שױן פֿיל געמײנט, אַז ער װערט זייערער. נײן, אױף מאָרגן פֿלעגט ער גאָר אַװעקפֿאָרן אין די בערג מיט אַ נײַער „באַקאַנטשאַפֿט“. פֿרױען האָבן אים ליב געהאַט און געלט האָט ער געהאַט מער פֿאַר אַלעמען. פֿון גראָדנע פֿלעגט מען שיקן איבערגענוג. 
ער האָט געלערנט און זיך געגרײט צו אַ דיסערטאַציע. ער איז אױסגעװאַקסן און זײַן פּנים האָט זיך אױסגעאײדלט. אין די בערג פֿלעגן אים די טוריסטן אָננעמען פֿאַר אַ מיזרח־טיפּ, ער פֿלעגט אָפּשטעלן מיט זײַן אױסזען און פֿלעגט זיך רויִק שפּרײַזן מיט זײַנע בערישע און זיכערע טריט. ער פֿלעגט זעלטן װען פֿון עפּעס זיך אָנצינדן, זעלטן װען אױסערלעך רעאַגירן אױף פֿיל געשעענישן דאַן, בעת אַנדערע פֿלעגן זײַן איבערראַשט.
אַ װעלט פֿאַר זיך איז ער געװען. אַזאַ אײנער, װאָס האָט מיט זײַן אױסערלעכער רויִקײט און אָפּגעזונדערטקײט געצװוּנגען צו אױפֿמערקזאַמקײט.
אױף פֿאַרזאַמלונגען, װוּ ער פֿלעגט קומען פֿון לאַנגװײַליקײט, פֿלעגט ער זיך צוהערן און אָפּקומען מיט אַ לאַקאָנישער פֿראַזע.
נישט אײן מאָל האָט מען פֿון אים געהאַט אַזעלכע פֿראַזן:
– צו פֿיל מענטשן זענען פֿאַראַן אױף דער װעלט, צו פֿיל... מען װעט זיך נישט אײַנטיילן מיט גאָטס גאָב, מען װעט זיך אײביק רײַסן און זאָל מען זיך רײַסן, אַ מאָל איז עס גאַנץ אינטערעסאַנט.
– אָבער סאַשע, אײנער אַרבעט פֿאַר דעם צװײטן, אײנער פֿאַר אַלעמען, אַלע פֿאַר אײנעם...
פֿלעגט ער באַמערקן, אַז מען װיל אים אַרײַנפֿירן אין אַ דיסקוסיע און דאָס האָט ער זײער נישט ליב געהאַט, כאַפּט ער זיך און רעדט שאַרף אַרױס זײַן שטענדיקן פֿעסטן: „נאַפּליעװאַט“ און רוקט זיך אָפּ פֿון עולם.
און דאָך האָבן פֿיל גערעדט, אַז װען ער װאָלט װעלן – אַ גרױסאַרטיקער אָראַטאָר װאָלט ער געװען – אַ טוער, אַ מענטש װעלכן אַלע װאָלטן געפֿאָלגט. פֿאַרשידענע גרופּן האָבן אים גערופֿן צו זיך. ער פֿלעגט שמײכלען:
– אַ מאָל געפֿעלט מיר די װעלט, אָט אַזױ װי זי איז זיך מיט אַלע אירע פֿרײדן און לײדן און דאַן װען זי געפֿעלט מיר נישט, געפֿעלט זי מיר נישט מיט אײַך אַלעמען, מיט די אַלע, װאָס װילן זי איבערמאַכן, און גײט זיך געזונטערהײט!
קײנער פֿלעגט זיך אױף אים פֿאַר זײַנע שאַרפֿע ענטפֿערן נישט באַלײדיקן, נאָר עס פֿלעגט פֿאַרדריסן: אַ שאָד, אַזאַ יונגער און באַגאַבטער מענטש און לעבט אָן אַ ציל.
אָפֿט, אַז ער פֿלעגט באַקומען פֿון דער הײם אַ גרעסערע סומע געלט, פֿלעגט ער אַװעקפֿאָרן אין מאָנטע־קאַרלאָ און פּטרן די פּאָר גראָשן און קומען צוריק אַ פֿרײלעכער, אַ מונטערער.
– אַ מחיה געװען, אין אײן שעה געװען אַ מיליאָנער און װידער אױס. דער קאָפּ האָט געברענט, די נערװן האָבן געציטערט, אַ װעלט מיט איבערלעבונגען דאָרט אין מאָנטע־קאַרלאָ, אין גיהנום פֿון גאָלד.
מען פֿלעגט אױף אים קוקן מיט אַ לײַכטער פֿאַראַכטונג פֿאַר אַזעלכע מעשׂים, פֿאָרט אַ קינד פֿון דער בורזשואַזיע. ער װעט שױן אַנדערש נישט װערן.
און דאָך אַזױ נישט לערנענדיק, האָט ער אַ סך דערגרייכט און האָט געענדיקט דעם פֿאַקולטעט בעסער פֿאַר אַלעמען. ער האָט שטענדיק געלאַכט פֿון ביכער און פֿון די מענטשן און דאָך האָט ער זיך אַזױ, נישט װילנדיק, איבערגעלײענט כּמעט אַלע קלאַסיקער, האָט זיך אינטערעסירט מיט באָטאַניק און אַסטראָנאָמיע און דאָס, װאָס אים איז שױן אַרײַן אין קאָפּ איז שױן צוריק נישט אַרױס. און פֿלעגט ער דיספּוטירן, איז ער געװען אַן אָפּאָנענט, מיט װעלכן מען האָט זיך שטענדיק גערעכנט.
נאָר קײן זאַך איז נישט געװען בײַ אים דער עיקר, נישט דאָס לערנען און נישט מאָנטע־קאַרלאָ און נישט אַװאַנטורעס מיט די פֿרױען.
– צוליב װאָס לעבסטו? – פֿלעגט מען אים פֿרעגן.
– אַ מאָדנע פֿראַגע, – פֿלעגט ער ענטפֿערן.
– יעדערער האָט אַ ציל.
– און װאָס האָט מען פֿון ציל?
– אײַ, מען קאָן מיט דיר נישט רעדן, סאַשאַ!
– טאָ רעד נישט...
און זײַן אױסגעקעכלטער קערפּער פֿלעגט זיך שטײַף אױסציִען, ער פֿלעגט אין אַזעלכע רגעס קוקן אָן דער זײַט מיט אַ פֿאַרדרוס פֿון אַ פּרינץ, װאָס מען האָט עפּעס מיט אַ נאַרישקײט געשטערט.
אײן מאָל האָט ער זיך פֿאַרפּלאָנטערט אין אַ געשיכטע מיט אַ פֿרױ און צוליב דער דאָזיקער היסטאָריע האָט אים אַ קריסטלעכער סטודענט באַלײדיקט מיט אַ גראָב װאָרט. דער גראָדנער לוריע האָט אױפֿגעהױבן זײַן פֿעסטע האַנט און געפּאַטשט.
איז געװאָרן אַ טומל אין דער קאָלאָניע. אַ דועל, עס װעט זײַן אַ דועל.
מען האָט סאַשען אַרױסגערופֿן זיך שלאָגן אױף שפּאַגעס.
האָט ער זיך קאַטעגאָריש אַנטזאָגט:
– איך האָב פֿײַנט די קינדערשע קונצן. איך װעל אים אַ קראַץ טאָן אָדער ער – מיר. איך האַלט נישט פֿון די נאַרישקײטן.
זענען צו אים פֿיל צוגעשטאַנען:
– עס װעט פֿאַלן אַ פֿלעק אױף אונדז, ייִדן זענען פּחדנים – װעט מען זאָגן. – עס האָט געקאָכט און גערודערט און סאַשע האָט זיך געלאָזט איבעררעדן.
– גוט, איך װעל זיך מיט אים שלאָגן, נאָר נישט אױף שפּאַגעס, איך װיל פֿון דעם קײן שפּאַס נישט מאַכן... אױף רעװאָלװערן.
האָבן זיך בײדע צדדים דערשראָקן: עס קאָן זיך ענדיקן מיט טױט. נאָר סאַשע לוריע האָט זיך געהאַלטן בײַ זײַנס. און ער האָט אױסגעפֿירט.
מען האָט אױסגעאַרבעט תּקנות. די סעקונדאַנטן האָבן זיך געסטאַרעט, װאָס לײַכטער זײ צו מאַכן.
און אין אַ העלן פֿאַרטאָג איז עפּעס אַ פֿרעמדער „פּריץ“ פֿון באַװאַריע מיט אַ פֿרעמדן סאַשאַ לוריע פֿון גראָדנע געשטאַנען אײנער אַנטקעגן צװײטן מיט רעװאָלװערן.
דער ערשטער האָט געשאָסן דער געפּאַטשטער און נישט געטראָפֿן. לוריע איז געװען זײער רויִק, ער האָט שװער פֿאַרװוּנדעט זײַן קעגנער. ער האָט נאָך לאַנג געהאַט צו טאָן דאַן מיט דער פּאָליצײ פֿון שװײצאַריע.
ער איז געװאָרן אַ העלד בײַ אַ סך. נאָר ער האָט עס געהאַלטן פֿאַר דאָס נאַרישסטע, װאָס ער האָט אין זײַן לעבן אָפּגעטאָן. דאָס אײנציקע, װאָס אים האָט געטרײסט איז געװען דאָס, װאָס אין יענעם פֿרימאָרגן בעת ער האָט געשאָסן איז געװען אַ זעלטן שײנער זונאױפֿגאַנג און די בערג זענען געװען װוּנדערבאַר באַלױכטן.
עס האָט זיך בײַ אים אין האַרצן אײַנגעבאַקן יענער פֿרימאָרגן.
אַ לאַנגע צײַט האָט ער זיך נישט געקאָנט מוחל זײַן, װאָס מענטשן האָבן אים געצװוּנגען נאָכצוטאָן זײערע נאַרישקײטן. 
נאָך דעם צופֿאַל מיטן שיסן זיך האָט ער לאַנג גערײַזט איבער איטאַליע. אײנער אַלײן איז ער אַרומגעקראָכן אין די בערג, בײַם ברעג ים. און ליבער פֿאַר אַלץ האָט ער געהאַט זיך פֿאַרפּלאָנטערן אין די רויִנען פֿון אַלטע אײַנגעפֿאַלענע שלעסער. ער האָט מיט נײַגעריקײט געקוקט אױף דאָס חרובֿ געװאָרענע און האָט אַלײן נישט פֿאַרשטאַנען, פֿאַר װאָס עס טוט אים שטאַרק הנאה, בעת ער זעט, אַז אַלץ װערט חרובֿ.
נאָך דער רײַזע האָט ער זיך אַװעקגעלאָזן צוריק אַהײם.
אַװעקגעפֿאָרן איז ער אַ יונג בחורל מיט רונדע פּלײצעס. אַנטלאָפֿן פֿון זײַן ערשטער מפּלה אין לעבן, פֿון דער נישט־אײַנגעגעבענער ליבע, און צוריקגעקומען קײן גראָדנע שױן אַן עלטערער בחור מיט אַ דיפּלאָם, װעלכן ער האָט גאָר נישט געפּרוּװט אױסנוצן צו עפּעס.
ער איז געקומען צום רײַכן טאַטן און זיך בײַ אים אַװעקגעזעצט.
נאָך די בערג, נאָך דעם אױסלענדישן טומל האָט אים איצט גראָדנע אױסגעזען װי אַ דערפֿל, אַלץ – אַלע מענטשן, אַלע הײַזער. אַלץ, אַפֿילו זײַן אַמאָליקע ליבע. װי אַזױ האָט ער זיך דאָס געקאָנט פֿאַרליבן און זיפֿצן פֿון ליבע און סמען זיך געװאָלט צוליב ליבע? נײן, דעמלט איז געװען אַן אַנדער סאַשע.
װאָס האָט ער געבראַכט פֿון אױסלאַנד?
אַװדאי איז ער איצט געװען אַ געבילדעטער מענטש, נאָר קײנעם האָט זײַן בילדונג קײן נוצן נישט געבראַכט און אים אַלײן אױך נישט.
ער האָט גאָרנישט געטאָן.
מיט אַ סקעפּטישער גוטמוטיקײט פֿלעגט ער באַגריסן מענטשן און גײן צו זײ.
אמת, נישט אָפֿט, דער גרעסטער טײל פֿון זײַן צײַט איז אַריבער אױף דעם טאַטנס װייכע קאַנאַפּקעלעך, ער פֿלעגט אַ סך שלאָפֿן, אַ סך עסן.
אַ מאָל אַרױסשלעפּן עפּעס אַ בוך און האַלטן זיך מיט אים אַ ביסל צײַט. און װידער זיך פֿאַרקלערן.
װער װײס פֿון װאָס.
אַ לאַנדשאַפֿט פֿון דער שװײץ, אַ פֿאַרנאַכט, אַ באַגעגעניש פֿלעגט פֿאַרבײַשװעבן און... מען דאַרף גײן שפּאַצירן אױף דער סאָבאָרנע.
אַזעלכע לאַנגװײַליקע טעג און אַזאַ לאַנגװײַליקע גאַס די סאָבאָרנע מיט די גימנאַזיסטלעך, װעלכע קוקן אױף אים מיט דרך־ארץ, אַ קלײניקײט! ער האָט אַזױ פֿיל יאָר אין אױסלאַנד שטודירט, ער איז אַזאַ געבילדעטער!
זעלטן האָט זיך אים אײַנגעגעבן צו געפֿינען מיט װעמען צו פֿאַרברענגען, רעדן, שיפֿלען זיך אױף דעם רויִקן ניעמען.
אַ סך מאָל פֿלעגט מען אים זען אײנזאַם זיצן אױף אַ באַנק אין גאָרטן, שטענדיק אין נײַע קלײדער, נאָר אײביק און אומעטום אין דעם זעלבן אָפּגעקראָכענעם גראָען קאַפּעליוש, װאָס ער האָט געבראַכט פֿון אױסלאַנד.
אַלץ האָבן מענטשן פֿאַרשטאַנען:
לוריעס קדיש איז געפֿאָרן קײן אױסלאַנד זיך לערנען, װער דען זאָל פֿאָרן לערנען אין אױסלאַנד אױב נישט אַזאַ גבֿירס אַ זון? לוריעס זונדל איז צוריקגעקומען פֿון אױסלאַנד אַן אױסגעבילדעטער און טוט גאָרנישט... איז װאָס? נאָר די רײַכע קאָנען זיך דאָס דערלױבן.
לוריעס זונדל שפּילט אין קאָרטן אין קלוב מיט די אָפֿיצירן און אַ מאָל שיכּורט ער אױך מיט זײ. מענטשן האָבן דאָס אַלץ פֿאַרשטאַנען.
נאָר אײנס האָבן זײ נישט געקאָנט פֿאַרשטײן, פֿאַר װאָס אַזאַ סאַשקע לוריע טראָגט אױף זיך אַזאַ אַלטן אָפּגעקראָכענעם קאַפּעליוש? און דער סאַשקע טוט זײ אַלעמען צו להכעיס. אומעטום און שטענדיק מיט דעם זעלבן גראָען קאַפּעליוש.
די מײדלעך פֿלעגן אים שױן פֿון דער װײַטנס דערקענען צוליב זײַן גראָען הוט...
צום מײנסטנס פֿלעגט ער שפּאַצירן אַלײן אױף די שמאָלע גראָדנער טראָטואַרן. אין די באַשײדענע קרעמלעך האָט מען געהאַנדלט, מאַמעס האָבן געקלערט װעגן חתנים פֿאַר זייערע טעכטער און די פּראָװינציעלע מײדלעך האָבן זיך געפֿירט זייערע ליבעס מיט די פֿאַרליבענישן.
אַ מאָל אַ לװיה...
אַ מאָל אַ חתונה...
אַ מאָל אַ שׂרפֿהלע, אַ באַנקראָטל!...
מיט װאָס לעבט אַזאַ שטאָט?
נאָר דער דיקער יונגער־מאַן מיט זײַן אײביקן קאַפּעליוש, מיט זײַן בליק, װעלכער האָט, דאַכט זיך, אױף קײנעם און אױף גאָרנישט געקוקט, לוריעס זון האָט עפּעס אַ נײַ פֿאַרב צוגעגעבן צום גראָען לעבן פֿון דער שטאָט.
און אַז װעלכע עס איז פֿון די פֿרייַלינס פֿלעגט אַ מאָל פֿאַרבײַשפּאַצירן מיט אים, פֿלעגט עס אַרױסרופֿן אַ װוּנדער, אַ נײַגעריקײט:
– האַ, האַ! זי שפּאַצירט שױן מיטן גראָען קאַפּעליוש...
– זי שדכנט זיך צו זײַן טאַטנס מיליאָנען.
מען האָט שױן אַזאַ מקנא געװען. נאָר סאַשע לוריע האָט נישט געטראַכט פֿון קײן שידוכים און די גאַנצע שטאָט מיט אַלע אירע זאָרגן און טומלענישן איז אים זײער װײניק אָנגעגאַנגען.
עס האָט אױסגעדוכט, אַז ער איז פֿון ערגעץ אַראָפּגעפֿאַלן אין אַ טאָל אַרײַן און קאָן זיך פֿון דאַנעט נישט אַרױסקריגן. עס האָט אױסגעדוכט, אַז ער קומט דאָ אָפּ גלות.
פֿון אױסלאַנד פֿלעגט ער באַקומען פֿיל דײַטשע און פֿראַנצייזישע זשורנאַלן. אײן מאָל אין חודש פֿלעגט ער זיך צוכאַפּן צו דעם – בלעטערן, בלעטערן און אַװעקװאַרפֿן...
לאַנגװײַליק איז אים פֿיל מאָל געװען און די לאַנגװײַליקײט פֿלעגט אָפּסמען זײַן גאַנצן װילן, צונעמען בײַ אים דעם מוט אַװעקצופֿאָרן פֿון דאַנעט – זאָל עס גײן, װי עס גײט.
און ברענגען פֿלעגט עס צו מאָדנע אײַנפֿאַלן:
סאַשע לוריע האָט זיך פֿאַרליבט אין הינט.
מאָפּסן, בערנאַרדן, יאַגדהינט. דאָס איז געװען אַ לאַנגע לײַדנשאַפֿט בײַ אים.
ער האָט אָנגעהױבן קױפֿן הינט, זוכן בײַ אַלע יעגערס די בעסטע מינים. פֿלעגט אים אײן „נפֿש“ דערעסן איז באַלד דאָ אַ צװײטער.
דער לײדיק־גײער האָט זיך געװײַלט מיט די כּלבֿים.
די שכנים האָבן געלאַכט און טאַטע־מאַמע האָבן עס געדולדיק איבערגעטראָגן. בײַ זײ איז ער נאָך אַלץ געװען דער קלײנער סאַשעלע, װעמען מען באַדאַרף אַלץ נאָכגעבן.
אין יענע טעג האָט מען סאַשען אַלײן קײן מאָל נישט געזען: יעדעס מאָל האָט אים באַגלײט אַ פֿירפֿיסיקער חבֿר.
אַז מענטשן האָבן אַזאַ רײַכקײט‏‬.
אַז קײן זאָרגן זענען נישטאָ.
חבֿרט מען זיך מיט כּלבֿים. פֿאַרפֿאַלן! הינט באַדאַרפֿן אױך לעבן און זײ פֿילן זיך גאָר נישט שלעכט, װען זײ פֿאַלן אַרײַן אין אַזעלכע הענט.
װיפֿל מאָל פֿלעגט זיך בײַ די לוריעס עפֿענען די טיר און „עפּעס“ אַן אָפּגעריסענער מענטש פֿרעגט:
– איר ט׳קױפֿן אַ הונט, אַן עכטע ראַסע...
– נישט איך, – פֿלעגט זיך דער אַלטער לוריע װיצלען, – איך האַנדל מיט װאַלד, דאָס איז מײַן זונס מיסחר. – און עס פֿלעגט זיך דערהערן אַ קול:
– סאַשע, קום אַרײַן, מען האָט דיר געבראַכט סחורה.
און סאַשע פֿלעגט די סחורה באַטראַכטן און גלעטן...
אָבער אַלץ ביז אַ צײַט. דאָס האָט אים אױך דערעסן און די בערנאַרדן מיט די כאַרטן זענען נעלם געװאָרן פֿון האָריזאָנט. ער איז װידער געבליבן בײַם גראָען אָפּגעקראָכענעם קאַפּעליוש...
אַ מאָל מיט די ביכער.
אַ מאָל אין קלוב מיט די אָפֿיצירן אין קאָרטן.
די שטאָט האָט אים פֿון מױל נישט אַרױסגעלאָזט:
– װען אַזאַ װאָלט װעלן, װאָלט ער דעם בעסטן שידוך געטאָן.
– און געשעפֿטן... דער טאַטע זײַנער װערט אַלט. פֿרעמדע מענטשן קירעװען מיט דעם טאַטנס װעלדער און זעגמילן.
– אַזאַ לײדיק־גײער.
– אַזאַ אוממענטש...
און דאָך, קײן כּעס האָט קײנער אױף אים נישט געהאַט. 
און רופֿן פֿלעגט מען אים נישט אַנדערש װי „סאַשקע“, כאָטש נישט אַלע האָבן אים פּערזענלעך געקענט און ער האָט זיך זײער נישט גערן געחבֿרט.
דער טאַטע, די קרובֿים פֿלעגן צו אים צושטײן:
– װאַרף שױן אַװעק די שמאַטע.
דאָס האָבן זײ געמײנט דעם גראָען קאַפּעליוש.
פֿלעגט ער לאַכן און גוטמוטיק קװעטשן מיט די פּלייצעס.
און אַז מען פֿלעגט בײַם אַלטן לוריע פֿרעגן װעגן זײַן זון – פֿלעגט ער ענטפֿערן:
– ער איז געװען אין אױסלאַנד, האָט מיך אָפּגעקאָסט אַ פֿאַרמעגן און געבראַכט האָט ער פֿון דאָרט אַן אַלטן קאַפּעליוש. יאָ, דער קאַפּעליוש.
דער אַלטער האָט אָבער סאַשען זײער ליב געהאַט און געלט האָט ער אים געגעבן װיפֿל יענער האָט נאָר פֿאַרלאַנגט.
און אַװעק איז בײַ סאַשען אַ פּעריאָד פֿון קאָרטנשפּיל, ער פֿלעגט טעג נאָך אַנאַנד אין דער הײם נישט קומען און דערצײלט האָט מען, אַז ער קאָן שפּילן דרײַ טעג נאָך אַנאַנד, ער שלאָפֿט זיך אױס אױפֿן שטול און שפּילט װידער. נעמט װײ טאָן דער קאָפּ – בינדט מען אַרום מיט אַ האַנטעך, קאַלט װאַסער לײגט מען צו און ער שפּילט װידער.
אין דער הײם האָט מען װעגן דעם געװוּסט, נאָר קײנער האָט אים קײן װאָרט נישט גערעדט.
– ס׳װעט איבערגײן, – האָט דער אַלטער לוריע געזאָגט און ער האָט געקענט זײַן בן.
אין אײן שײנעם טאָג האָט סאַשע די קאָרטן אַװעקגעװאָרפֿן. פֿאַר װאָס?
ער האָט דערפֿילט, אַז דאָס װערט בײַ אים דער עיקר און פֿאַר דעם האָט ער מורא געהאַט מער װי פֿאַר אַלץ.
װערן אַ קנעכט פֿון לײַדנשאַפֿט, האָט בײַ אים געהײסן זײַן אין גיהנום, און אין דער אמתן האָט ער ליב געהאַט אַ ביסל עולם־הזה...
פֿױל איז ער געװען און שלעפֿעריק צו אַרבעטן און אַ דערציִונג האָט ער באַקומען, װעלכע האָט אים צום קאַמף מיטן לעבן נישט געצװוּנגען.
קײן נאַר איז ער נישט געװען. האָט ער זיך אַ ביסל געלאַכט פֿון דער קלײנער גראָדנע און פֿון דער גאַנצער װעלט...
אױס קאָרטן...
ער האָט אַפֿילו אין קלוב אױפֿגעהערט צו גײן.
עס איז געװען דאַן זומער, פֿלעגט ער יעדן פֿאַרנאַכט נעמען אַ שיפֿל און פֿאָרן װײַט מיטן שטראָם און רײכערן ציגאַרן.
די פּאָרלעך מיט די מײדלעך פֿלעגן שױן פֿון װײַטן אין דער פֿינצטער זײַן שיפֿל דערקענען.
– דאָס איז דאָך סאַשע...
– דאָס פֿײַערלט זיך זײַן ציגאַר.
נאָר דעם גראָען קאַפּעליוש האָט ער נישט אַװעקגעװאָרפֿן.
אַ מאָדנע אײַנגעשפּאַרטקײט. עס קאָן זײַן, אַז דער קאַפּעליוש האָט אים דערמאָנט זײַנע סטודענטישע יאָרן אין אױסלאַנד... ס׳קאָן זײַן, יעדער מענטש האָט אין זיך אַזאַ קוריאָזע אײַנגעשפּאַרטקײט אין קלײניקײטן.
נאָך די קאָרטן האָט ער זיך עטלעכע װאָכן געגריבלט אין די ביכער, געגעסן און געשלאָפֿן.
סאַשע איז געשלאָפֿן בײַ נאַכט און סאַשע איז געשלאָפֿן בײַ טאָג. ער האָט אפֿשר אַלײן נישט געװוּסט, װי אָפּגעהיט זײַן שלאָף איז געװען. די דינסטן פֿלעגט מען אָנזאָגן נישט צו קלאַפּן מיט די טירן, נישט צו רױשן...
און דער טאַטע אַלײן פֿלעגט מיט זײַנע סוחרים אַװעקגײן אין לעצטן חדר, כּדי דעם בן־יחיד נישט צו שטערן דעם שלאָף.
דער בן־יחיד האָט אָבער גאָרנישט געטאָן און דאָס האָט מענטשן געריסן די אױגן.
„מענטשן“ זאָרגן דאָך אײנער פֿאַר דעם צװײטן.
איז שױן דער אַלטער לוריע פֿיל מאָל צו אים צוגעשטאַנען:
– פֿאָר מיט מיר אין װאַלד אַ מאָל. איך האָב אַזאַ פֿאַרמעגן, איך װער אַלט, פֿאַר װעמען זאַמל איך דאָס אַלץ, – העלף מיר צו אַ ביסל...
סאַשע פֿלעגט קװעטשן מיט די פּלייצעס און גאָרנישט ענטפֿערן.
אײן מאָל אָבער האָט ער אױף דעם טאַטנס בקשה יאָ עפּעס געענטפֿערט.
ער האָט דעם טאַטן אַ רגע אָנגעקוקט און װי צו זיך אַלײן געזאָגט:
– אפֿשר... מיר׳ן פֿאָרן.
פֿאַר דעם אַלטן איז דאָס געװען אַ פֿרײד. ער האָט װעגן זײַן זון געהאַט אַ באַזונדערע מײנונג. ער האָט געטראַכט, אַז סוף־כּל־סוף װעט ער װערן אַ מענטש, אַז אין אַ שײנעם טאָג װעט ער דעם גראָען קאַפּעליוש אַװעקװאַרפֿן און אױסלאַנד מיט די אױסלענדישע משוגעתן װעלן זיך אױסװעפּן.
סאַשע וועט נאָך װערן אַ מענטש.
עס האָט זיך נאָך אַ ביסל צײַט פֿאַרצױגן.
סאַשע האָט זיך נישט געאײַלט. די װײַסע קאַנאַפּקעלעך האָבן אים, װי צוגעשמידט צו זיך און דערצו האָט זיך אים עפּעס אױסגעדוכט:
ער איז געװען אין לאָסאָסנע, אױף דאַטשע, האָט ער דאָרט באַמערקט אײנע... גאָר אַ פּראַכטפֿולע פֿיגור, אַ שװײַגעדיקע. אַ ביסל אין זײַן געשמאַק.
איז ער שױן עטלעכע מאָל געװען אין לאָסאָסנע, נאָר ער האָט אַ מאַך געטאָן מיט דער האַנט אױף דעם.
אין אײן קורצער פֿראַזע האָט ער אײַנגעשלאָסן זײַן מאָמענטאַלע אַנטציקונג און האָט געמאַכט אַ סוף מיט דעם:
„צו פֿיל געבילדעט.“
ער האָט זיך דער ערשטער דערמאָנט, װאָס ער האָט צוגעזאָגט דעם טאַטן און אים דערמאָנט:
– װען לאָזן מיר זיך אין דײַנע װעלדער?
– כאָטש מאָרגן! – דער אַלטער האָט אױף קײן רגע נישט געװאַרט, טאָמער קריגט סאַשע חרטה.
פֿאָרנדיק מיט אים אױף מאָרגן דורך די לאָנקעס אין װאַלד אַרײַן, האָבן זײ בײדע גערײכערט ציגאַרן און בײדע האָבן געשװיגן.
המשך קומט...