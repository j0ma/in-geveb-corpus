האַו־האַו! אָט שטײ איך אין מיטן מאַרק און ביל אין דער הוילער לופֿט אַרײַן. כ׳בין שוין אויסגעלאָפֿן ס׳גאַנצע שטעטל, כ׳בין שוין געווען אין אַלע הויפֿן, כ׳האָב שוין איבערגעשמעקט יעדעס בערגל מיסט, ס׳איז גאָרנישט דאָ!

איך הייב אויף דעם קאָפּ צו די מענטשן און רעד, און בעט, און װײן. זײ ענטפֿערן מיר מיט „װאָן“! — איך זאָל מיך נישט פּלאָנטערן צװישן די פֿיס. װען ס׳גײט אַ מענטש מיט ברויט, װיל איך גאָר נישט שפּרינגען אַנטקעגן און בעטן זיך. איך זע דאָך, ער גײט גיך און זײַנע אויגן בלישטשען פֿון הונגער! איך גײ נאָר גלאַט פֿון הינטן, איך װיל פֿילן דעם זיס־זויערן טעם פֿון ברויט.

װען איך דערמאָן מיך אין אַמאָליקע צײַטן, דרײ איך מיך און קװיטשע פֿון כּעס. כ׳װיל בײַסן זיך אַלײן.

איך פֿלעג נישט אַרויסגײן פֿון מײַן הויף. װען אַ מענטש איז געגאַנגען לעבן פּאַרקאַן, פֿלעג איך הויך בילן: — מ׳טאָר גאָרנישט רירן! דאָס אַלץ איז מײַן! — װען מ׳האָט מיר געװאָרפֿן אַ שטיקל ברויט, האָב איך עס געלאָזט ליגן! איך האָב נישט געװאָלט שטײן, פֿאַרברענגען צײַט דערבײַ און קײַען װי אַ קו.

אַלע אין דער פֿרי האָט מײַן בעל־הביתטע גענומען דאָס קוישל און איז געגאַנגען אין יענעם געװעלב אַרײַן, װוּ עס הענגען גרויסע בלוטיקע שטיקער פֿלײש. פֿון דאָרט האָט זי מיר געבראַכט אַלערלײ שטיקלעך.

אַלע אין מיטן טאָג האָט מען מיר אַרויסגעבראַכט אַ שיסל עסן. ס׳איז דאָרט געװען קאַרטאָפֿלעס, רויטע מערן און זאַפֿטיקע בײנדלעך. און דאָס שיטערע אַלײן איז דאָך געװען אַזוי פֿעט און זיס. איך האָב געזופּט און געזופּט, און אויסגעלעקט ביז דער דנאָ.

הײַנט, אַז איך געפֿין שוין אַ בײן, איז ער אַזוי טרוקן! איך קײַ און קײַ, עס קומט מיר אָן אַ פֿול מויל מיט סלינע און דער בײן קריכט צוריק אַרויס גאַנצערהײט פֿון דער צװײטער זײַט מויל. האַו־האַו!

אײן מאָל לויף איך אַזוי מיט אַן אײַנגעצויגענעם בויך און דער מוח רײַסט מיר פֿון הונגער. שטעל איך זיך אָפּ און צעביל מיך מיטן גאַנצן האַרצן און מיט אַ קװיטשיק געװײן: — פֿאַר װאָס איז אַזוי שלעכט?!

קעגן איבער דערזע איך אַן אָפֿן געװעלב, און אַרום, אויף די װענט, הענגען בלוטיקע שטיקער פֿלײש. דער גוף איז מיר געװאָרן שטײַף פֿון חשק. עטלעכע הינט װאַרטן דאָ פֿאַרן געװעלב. אײנער שטײט, דער אַנדערער זיצט, און זײ נעמען נישט אַראָפּ קײן אויג פֿון דעם מענטש מיטן װײַסן פֿאַרטעך.

 איך דרײ מיך פֿאַרן געװעלב און גנבֿע מיך אַרײַן מיט ציטערדיקע גלידער און מיט אַן אַרונטערגעבויגענעם עק. אין דער נאָז קיצלט אַזוי דער געשמאַק פֿון פֿרישן פֿלײש! אָט שטײ איך שוין בײַ אַ שטיק פֿלײש און לעק. נאָר ס׳איז צו גרויס און עס הענגט צו הויך!

 מען טרײַבט מיך אַרויס פֿון געװעלב. איך בלײַב, װי אַלע, אין דרויסן, און קוק אַרײַן. אויפֿן ברײטן קלאָץ ליגן קלײנע שטיקלעך פֿלײש. דערלעבן שטײט דער מענטש מיטן װײַסן פֿאַרטעך און מיט דער שאַרפֿער האַק. זיץ איך אַזוי און זע דאָס רויטע, פֿרישע פֿלײש, און איך דרימל אײַן פֿון טײַערן געשמאַק. עס חלומט זיך מיר, אַז איך עס זאַפֿטיקע פֿלײש, נאָר איך כאַפּ מיך אויף און איך האָב אַ מויל מיט סלינע. צעביל איך מיך פֿון װײטיק! איך האָב דערפֿילט מײַנע צײן און נעגל.

 האָב איך געגעבן אַ שפּרונג אַרײַן און געכאַפּט אַ שטיק פֿלײש. כ′בין געלאָפֿן, און איבער מיר זײַנען געפֿלויגן גאַנצע ציגל מיט שטײנער. הינטער מיר איז געלאָפֿן דער מענטש מיטן װײַסן פֿאַרטעך. אַ שרעק! כ׳בין אַרײַנגעלאָפֿן צו מיר אין הויף, אַװעקגעלײגט דאָס פֿלײש אויף דער ערד און אויסגעדרײט זיך: דאָ בין איך זיכער!

 דאָס װײַסע פֿאַרטעך איז געשטאַנען פֿאַרן פּאַרקאַן. האָב איך אויסגעשטשירעט מײַנע צײן און געגעבן עטלעכע הויכע ביל, ער זאָל מורא האָבן, און איך האָב גענומען רײַסן און שלינגען פֿלייש, מיט אַזאַ אַפּעטיט. די ציגל מיט די שטײנער זײַנען מיר נאָך געשטאַנען פֿאַר די אויגן, װי זיי פֿליִען איבער מיר!

 איך גײ איבער שטעטל און קוק אַרײַן אין די געװעלבער, נאָר מ׳קען מיך שוין. אַז מ׳דערזעט מיך, קומט מען אַרויס צו דער טיר מיט אַ שטיק האָלץ, מיט אַ בעזעם!

 אײן מאָל זע איך אויפֿן מאַרק שטײן אַ סך מענטשן. כאַפּ איך מיך אַדורך צװישן זײערע פֿיס. אין מיטן פּלאַץ איז געלאָפֿן אַ פֿרעמדער הונט, אַרום און אַרום. ער האָט געקװיטשעט, אַרויסגעװיזן זײַנע צײן, אָנגעכאַפּט אַ שטײן און געגריזשעט. כ׳בין צו אים שטיל צוגעגאַנגען פֿרעגן. האָב איך דערזען זײַנע שטאָל־שאַרפֿע משוגענע אויגן און בין אַנטלאָפֿן. כ׳בין געשטאַנען פֿון װײַטנס און כ׳האָב געבילט. פֿון שרעק, פֿון אײגענע צרות האָב איך געבילט!

 איך האָב געזען אַ לאַנג דאַר הינטל. מ׳האָט געקענט דערויף צײלן יעדעס בײנדל. ס׳איז שטיל געקראָכן און נאָר געזוכט. װאָס האָט עס געקענט געפֿינען?! ס׳איז מיר געװאָרן מיאוס צו קוקן. האָב איך אויפֿגעהויבן דעם קאָפּ און לאַנג געװײנט, און דאָס איז געקראָכן און נאָר געזוכט… און איך אַלײן װי אַזוי זע אויס?! איך גײ מיט אַן אַראָפּגעלאָזענעם עק, און איך זע שוין אויס װי אַ קאַץ!

ס׳זײַנען פֿאַראַן הינט, װאָס עס איז זײ גוט. אָט דער געלער בוקעט. ער האָט אַ פּאַסקודנע נאַטור פֿון חנפֿענען און בעטלען. ער װעט זיך דרײען פֿאַר אַ מענטש אַהין און צוריק און מאַכן מיטן עק, און אַרויפֿקוקן צו אים אין פּנים אַרײַן, און רײַבן זיך מיטן בויך אָן דער ערד און לעקן די פֿיס, ביז מ׳װאַרפֿט אים עפּעס. און אַז אַ קינד גײט און האַלט אין דער האַנט אַ שטיקל ברויט, װעט ער שוין נישט אַװעקגײן. דאָס קינד האַקט אים מיט דער האַנט אין דער מאָרדע אַרײַן און ער וועט אַלץ נאָכגיין, און אָנרירן מיט דער מאָרדע דאָס שטיקל ברויט, און נאָך אַ מאָל אָנרירן, ביז דאָס קינד װערט מיד. נעמט ער עס אַרויס פֿון קינדס האַנט און עסט אויף! — ער איז גאָר נישט קײן הונט! גאַנצע טעג לויפֿט ער אַרום מיט די קינדער. זײ שפּילן זיך, און ער — מיט: זײ לויפֿן, און ער לויפֿט מיט, און כאַפּט אָן עמעצן פֿון זײ בײַ דער פּאָלע, און שלעפּט און רײַסט, און װאָרטשעט — משוגענע העוויות! אין מיטן לויפֿן כאַפּט ער זיך פּלוצלינג אויף אויף אַ קינד און גיט אַ הויכן ביל גלײַך אין פּנים אַרײַן, און שרעקט איבער דאָס קינד. אַליין רוקט ער זיך אין דער ברייט און ציטערט פֿאַר מורא. איך קען נישט אָנקוקן זײַנע װינקלדיקע הניפֿה־אויגן. אַ שטיק שמאַטע איז ער, נישט קײן הונט! איך דרײ מיך פֿון אים אַװעק.

און דער שװאַרצער ציגאַן איז אַ מיאוסע בריאה! ער איז אויף אַלע מיסטן. ער עסט דאָס אײגענע, װאָס חזירים עסן — רויע קאַרטאָפֿלעס און פֿאַרפֿוילטע שטשערקעס! שטענדיק איז ער אײַנגעריכט, מיט אַ בלוטיק־צעביסענעם אויער. װוּ ער לויפֿט אַדורך, װעט יעדער הונט אויף אים אַרויפֿפֿאַלן, אַז עס װערט אַ גװאַלד און אַ קוזש ביז אונטערן הימל! איך װאָלט אים געדורסט אויפֿן אָרט, נאָר ער טראָגט מיט זיך שטענדיק עפּעס אַ קרענק!

 אײן מאָל, בײַ נאַכט, זע איך לויפֿן עטלעכע הינט, און דער שװאַרצער ציגאַן פֿירט זײ. עפּעס זײַנען זײ מיר נישט געפֿעלן. זײ האָבן זיך געהיט און געלאָפֿט צום פֿעלד. כ׳בין מיטגעלאָפֿן. זײ זײַנען נישט געװען צופֿרידן, נאָר איך האָב אַרויסגעװיזן די גרעסטע צײן און זײ זײַנען אַנטשװיגן. מיר זײַנען אַרײַן דורך אַ לאָך פֿון אַ פּאַרקאַן.

 אַ גרויס פֿעלד מיט בערגלעך. זײ זײַנען צו צו אַ פֿריש אָנגעשיט בערגל און אָנגעהויבן אויפֿקאָפּען. ציגאַן האָט אַװעקגעשאַרט די ערד מיט דער מאָרדע, פּונקט װי אַ חזיר. ער איז מיטן קאָפּ אין גאַנצן אַרײַן אין גרוב און געשלעפּט עפּעס פֿון דאָרט. ער האָט אַרויסגעשלעפּט אַ מענטש. איך בין פֿון שרעק אָפּגעשפּרונגען אויף עטלעכע טריט. ס׳איז געװען שטיל און ליכטיק פֿון דער לבֿנה, און זײ זײַנען געשטאַנען אַרום מענטש און געגעסן פֿלײש. איך האָב געפֿילט, װי דער מיאוסער ריח פֿון טויט צעשפּרײט זיך. האָב איך אָנגעהויבן שטאַרק װײנען פֿון שרעק און מורא. מײַנע חבֿרים זײַנען מיך עטלעכע מאָל באַפֿאַלן. איך האָב דערפֿילט אַ שרעקלעכן הונגער און אַ דאָרשט, און איך בין צו צום מענטש.

— האַו־האַו! ס׳איז אַזוי גוט, ס׳איז אַזוי פּאַסקודנע, האַו־האַו!

***

איך האָב מיר געזוכט פּוסטע ערטער צום שלאָפֿן. איך האָב פֿאַר אַלץ מורא געקראָגן. און איך האָב אָנגעהויבן לויפֿן און בײַסן.
