
דער אַלטער מיכאַלאַקע איז געװען אַ קלײן פּױערל, אַ ברעקל מענטש. אַז די קרעטשמע איז געװען געפּאַקט, האָט מען אים לחלוטין נישט אַרױסגעזען. מ'פֿלעגט נאָר הערן זײַן שפּיציק קול, װאָס האָט אַרױסגעקװיטשעט פֿון צװישן עולם װי דאָס פּישטשען פֿון אַ פֿײגעלע װאָס ליגט באַהאַלטן אין אַ טאָפּ.
	און אָט דער קלײנינקער מיכאַלאַקע האָט געהאַט אַ געװאַלדיקן חשק אַרױסצוּװײַזן גבֿורה. דער חשק צו גבֿורה פֿלעגט אים מוטשען און טרײַבן צו די שװערסטע אַרבעטן. אַזױ, למשל, אַז מ'האָט באַדאַרפֿט אױסלאָדן אַ װאָגן מיט שװערע זעק, איז ער דער ערשטער צוגעשפּרונגען. די פּױערן, װאָס האָבן זיך מתעסק געװען מיט די זעק, האָבן געלאַכט, געהאַט שפּאַס מיט אים, און אים געטריבן פֿון װאָגן, װי מ'טרײַבט אַ קלײן פֿאַרעקשנט שײגעצל װאָס קריכט צװישן גרױסע. אָבער מיכאַלאַקע איז נישט אָפּגעטראָטן. ער איז געלאָפֿן אַרום דעם װאָגן, זיך געשטופּט מיט זײַנע שמאָלע פּלײצעס, געשטרעקט די קורצע הענטלעך, און זיך געריסן צו די זעק. שפּעטער, װען די פּױערן האָבן זיך אַפּאָרעט מיט דער אַרבעט און געװישט דעם שװײס, איז מיכאַלאַקע אױך געשטאַנען צװישן זײ און זיך אױך געװישט דאָס פּנים מיט אַ גרױסער פֿאַטשײלע.
און פּונקט אַזױ פֿלעגט דער אַלטער מיכאַלאַקע זיך רײַסן שלאָגן. דאָס חיות איז אים ממש אױסגעגאַנגען נאָך אַ געשלעג. אָבער קײנער האָט אים נישט געװאָלט צוליב טאָן. דער ביטול האָט אים שטאַרק פֿאַרדראָסן, און ער האָט געפּרוּווט כּלערלײ מיטלען אַרױסצורופֿן אַ געשלעג. אײן מיטל איז געװען׃ זײַן שטעקן. ער האָט פֿאַרלײגט דעם שטעקן אונטער דער פּאַכװע, מיטן שפּיץ אַרױסגעשטעקט, און זיך געשאַרט אַרום די בענק. זײַן שטעקן האָט יעדע װײַלע פֿאַרטשעפּעט אַן אַנדער פּױער, אָבער קײנער האָט זיך נישט געמאַכט װיסנדיק. האָט מיכאַלאַקע געפּרוּווט זײַן צװײט מיטל׃ דעם גאַרטל. ער האָט אױפֿגעװיקלט זײַן לאַנגן װאָלענעם גאַרטל און אים געלאָזט זיך נאָכשלעפּן אױף דער ערד. די פּױערן האָבן געװוּסט זײַן כּװנה, און אױסגעמיטן דעם גאַרטל. אַפֿילו די שיכּורע פּױערן האָבן זיך באַמיט צו באַהערשן זײערע לױזע, װאַקלדיקע פֿיס.
דער סוף איז געװען – װי אַלע מאָל. מיכאַלאַקע איז געבליבן שטײן אין מיטן קרעטשמע מיטן אױפֿגעװיקלטן גאַרטל – אַ פֿאַרשעמטער און געקרענקטער פֿון אַלעמענס ביטול.
*
פֿונדעסן האָבן אַלע ליב געהאַט מיכאַלאַקען. זײַן חשק צו גבֿורה און זײַנע טשיקאַװע שפּיצלעך האָבן פֿרײלעך געמאַכט אין קרעטשמע. דערפֿאַר, אַז ער פֿלעגט אַ זונטיק נישט קומען אין קרעטשמע, האָט ער אַלעמען אױסגעפֿעלט.
און אָט זענען שױן אַװעק עטלעכע זונטיקס זינט מיכאַלאַקע האָט זיך נישט געװיזן. דאָס איז נישט געװען זײַן טבֿע. די פּױערן האָבן זיך גענומען זאָרגן. בײַ װעמען זיך נאָכפֿרעגן איז נישט געװען, װײַל מיכאַלאַקע האָט נישט געהאַט קײן שכנים אָדער קרובֿים. ער איז געװען אַ פּאַסטעך בײַם פּריץ פֿון דאָרף און געװוינט אַלײן, אין אַ פֿאַרװאָרפֿענער כאַטע פֿון װאַלד, װײַט פֿון אַלעמען. ס'איז אָבער געקומען אַ זונטיק, װען די פּױערן אין קרעטשמע האָבן שױן נישט געקאָנט רוען. האָט מען געשיקט אַ שײגעצל אױסגעפֿינען װאָס מיט מיכאַלאַקען איז געשען.
דער שײגעץ האָט זיך אומגעקערט מיט אַ טרױעריקער בשׂורה׃
– מיכאַלאַקע איז קראַנק.
די בשׂורה האָט אַלעמען דערשלאָגן.
– ער ליגט? – האָט אַ פּױער געפֿרעגט.
– נײן, ער ליגט נישט, – האָט דער שײגעץ געזאָגט. – ער האַלט זיך בײַם בױך.
– ער קרעכצט?
– יאָ, ער קרעכצט.
די פּױערן האָבן געפֿרעגט דעם טאַטן װאָס צו טאָן. דער טאַטע האָט געהײסן ברענגען מיכאַלאַקען אין קרעטשמע. צװײ פּױערן זענען אַװעק אין װאַלד.
אין קרעטשמע איז די זונטיקדיקע שׂימחה שױן געװען אַ פֿאַרשטערטע. די קלעזמער האָבן שױן נישט געשפּילט, און די גלעזלעך זענען געשטאַנען לײדיק אױף די טישן.
דער טאַטע האָט אױפֿגעזוכט דאָס פֿלעשל מיט „דאַװילאַ־טראָפּנס“ און עס אַװעקגעשטעלט אױפֿן שענקטיש. די דאָרפֿישע פּױערן האָבן גוט געקאָנט דאָס קלײנע פֿלעשל מיט דער ברױנער פֿליסיקײט, װאָרן אַז עמעצער אין דאָרף האָט געהאַט בױכװײטיק, אָדער אַזױ געפֿילט שלעכט, איז ער געקומען צום טאַטן נאָך „דאַװילאַ־טראָפּנס“. די פּױערן האָבן שטאַרק געגלױבט אין דער רפֿואה.
אַ שײגעצל איז אַרײַנגעלאָפֿן און געזאָגט, אַז מ'ברענגט מיכאַלאַקען. אַלע זענען אַרױס אים באַגעגענען. די צװײ פּױערן האָבן געפֿירט מיכאַלאַקען בײַ די הענט. מיכאַלאַקע איז געװען בלײך און צעשראָקן. ער האָט אױסגעזען קלענער און דאַרער װי אַלע מאָל. מ'האָט אים אַרײַנגעפֿירט אין קרעטשמע און אַװעקגעזעצט אױף אַ באַנק לעבן שענקטיש. אײנער פֿון די צװײ פּױערן װאָס האָבן אים געבראַכט, איז צוגעגאַנגען צום טאַטן און אים עפּעס געזאָגט אין אױער.
מיכאַלאַקע האָט זיך צעשריגן׃
– ס'איז נישט קײן סוד! כ'האָב אײַנגעשלונגען אַ שלאַנג!
די פּױערן אין קרעטשמע זענען געבליבן שטײן מיט אָפֿענע מײַלער. דאָ און דאָרט האָט זיך אײנער איבערגעצלמט.
דער טאַטע איז צוגעגאַנגען צו מיכאַלאַקען מיטן פֿלעשל „דאַװילאַ־טראָפּנס“ אין האַנט.
– הער, מיכאַלאַקע, – האָט דער טאַטע צו אים געזאָגט. – דאָס קאָן נישט זײַן. אַ מענטש קאָן נישט אײַנשלינגען אַ שלאַנג.
מיכאַלאַקע האָט זיך נאָך העכער צעשריגן׃
– און איך האָב יאָ אײַנגעשלונגען!
– אָבער דאָס קאָן דאָך נישט זײַן, – האָט דער טאַטע אים געפּרוּווט דערקלערן. – מ'שלינגט נישט אײַן קײן שלאַנג.
מיכאַלאַקע איז װײכער געװאָרן, און געזאָגט כּמעט מיט געבעט׃
– אָבער איך האָב דאָך פֿאָרט אײַנגעשלונגען. – ער האָט געװיזן מיט דער האַנט אױפֿן בױך׃ – אָט דאָ ליגט זי. איך פֿיל װי זי װאַרפֿט זיך.
דער טאַטע האָט אַרױפֿגעגאָסן עטלעכע „דאַװילאַ־טראָפּנס“ אױף אַ שטיקל צוקער, און דערלאַנגט מיכאַלאַקען׃
– נעם, מיכאַלאַקע. דאָס װעט דיר העלפֿן.
מיכאַלאַקע האָט צעקײַעט דאָס שטיקל צוקער מיט די טראָפּנס און זיך פֿאַרקרימט װי פֿון אַ שטאַרקן געטראַנק.
אַ װײַלע שפּעטער איז דער טאַטע צוגעקומען און אים געפֿרעגט׃
– נו, װי פֿילסטו אַצינד?
מיכאַלאַקע האָט געפּינטלט מיט די אױגן׃
– דאַכט זיך, בעסער.
די פּױערן אין קרעטשמע זענען נשתּומם געװאָרן פֿון דער שנעלער רפֿואה. זײ זענען געװען זיכער, אַז די טראָפּנס האָבן פֿאַרסמט די שלאַנג, און אַז זי װעט אין גיכן אַרױסקומען אױפֿן זעלבן אופֿן װי אַלץ װאָס אַ מענטש שלינגט אײַן.
אַ בגילופֿינער פּױער האָט פֿון גרױס שׂימחה זיך צעטאַנצט אין מיטן קרעטשמע מיט אַ פֿלאַש אין האַנט. דערנאָך האָט ער זיך צוגעװאַקלט צו מיכאַלאַקען און אים געשטופּט די פֿלאַש צום מױל׃
– טרינק, מיכאַלאַקע! זאָל פּגרן די שלאַנג!
מיט אַ מאָל האָט דער בגלופֿינער פּױער זיך אַ װאָרף געטאָן אױף דער ערד, און גערעדט צו מיכאַלאַקעס בױך׃
– שלענגעלע, ביסט קאַפּוט! באַלד װעסטו פּגרן… יאָ, דו װעסט פּגרן, און מיכאַלאַקע װעט װערן געזונט.
די פּױערן אין קרעטשמע זענען צוגעשטאַנען, אַז מיכאַלאַקע זאָל דערצײלן װי אַזױ ער האָט אײַנגעשלונגען די שלאַנג. מיכאַלאַקע האָט זיך אָפּגעזאָגט.
– דערצײל, מיכאַלאַקע, – איז דער בגלופֿינער פּױער אױך צוגעשטאַנען, און אים װידער געשטופּט די פֿלאַש צום מױל. – טרינק, מיכאַלאַקע, און דערצײל.
װען מיכאַלאַקע האָט דערשמעקט דעם ריח פֿון בראָנפֿן, האָט ער אַ זופּ געטאָן פֿון דער פֿלאַש, אײן מאָל און אַ צװײטן מאָל, זיך אָפּגעװישט די װאָנצעס, און געזאָגט׃
– גוט, איך װעל דערצײלן. אָבער איך װיל איר זאָלט גלױבן װאָס איך דערצײל אײַך.
– אַוודאי וועלן מיר גלויבן, – האָט אַן עלטערער פּויער זיך אָפּגערופֿן.
– אַװדאי, אַװדאי, – האָבן אַנדערע אונטערגעכאַפּט.
אין קרעטשמע איז געװאָרן שטיל. די פּױערן האָבן אַרומגערינגלט מיכאַלאַקען און געװאַרט מיט שפּאַנונג. אַפֿילו דער טאַטע האָט זיך אָנגעשפּאַרט מיט די עלנבױגנס אין שענקטיש.
און מיכאַלאַקע האָט דערצײלט׃
– כ'בין אַרױס מיט די שאָף אין פֿעלד אַרײַן, װי אַלע מאָל. װען די שאָף האָבן זיך געפּאַשעט, האָב איך זיך אַװעקגעלײגט אױפֿן גראָז און, װי אַלע מאָל, געשפּילט אױף מײַן פֿײַפֿל. שפּילנדיק, האָב איך אײַנגעדרימלט, טאַקע מיטן פֿײַפֿל בײַם מױל. אין שלאָף האָט זיך מיר געחלומט, אַז איך בלאָנדזשע אין אַ מידבר. יאָ, אין אַ מידבר, װי איך בין אַ קריסט. די זון האָט געברענט, און מיך האָט שטאַרק געדורשט. אָבער קײן װאַסער איז נישט געװען. קײן לעק װאַסער, װי איך בין אַ קריסט. איך האָב שױן געפֿילט, אַז איך גײ אױס פֿון דורשט. נאָר מיט אַ מאָל האָט זיך באַװיזן אַ ריטשקעלע. אַזױ װי פֿון הימל, װי איך בין אַ קריסט. איך בין צוגעפֿאַלן צום ריטשקעלע און זיך גוט אָנגעטרונקען. דאָס װאַסער האָט מיך געקילט, אַ מחיה. אין מיטן טרינקען האָב איך זיך אױפֿגעכאַפּט און דערזען בײַ מיר אין מױל דעם עק פֿון אַ שלאַנג. יאָ, אַן אמתע שלאַנג, װי איך בין אַ קריסט. נאָר אײדער װאָס־װען, איז שױן די שלאַנג געװען אין מיר. איצט ליגט זי אָט דאָ בײַ מיר אין בױך. זי װאַרפֿט זיך און גריזשעט מיר די קישקעס.
די פּױערן האָבן אױסגעהערט מיכאַלאַקען און זיך איבערגעקוקט מיט שטױנונג און מיט שרעק. אַלע האָבן געגלױבט, אַז אַזױ װי מיכאַלאַקע האָט דערצײלט, אַזױ איז געשען. אַלע – אַחוץ דער טאַטע.
דער טאַטע האָט װידער דערלאַנגט מיכאַלאַקען אַ שטיקל צוקער מיט „דאַװילאַ־טראָפּנס“, און אים געהײסן אַהײמגײן זיך לײגן. די זעלבע צװײ פּױערן װאָס האָבן אים געבראַכט, האָבן אים צוריק אָפּגעפֿירט.
דער טאַטע האָט פֿאַרזיכערט די פּױערן, אַז די טראָפּנס װעלן העלפֿן.
אין קרעטשמע איז װידער פֿרײלעך געװאָרן.
*
אױף מאָרגן איז מיכאַלאַקע געקומען אין קרעטשמע און זיך געקלאָגט, אַז בײַ נאַכט האָט די שלאַנג זיך װידער געװאָרפֿן.
דער טאַטע האָט אים נאָך אַ מאָל געגעבן טראָפּנס, און געפּרוּווט אײַנטענהן מיט אים׃
– מיכאַלאַקע, װאָס טוט זיך מיט דיר? װאָס האָסטו זיך אײַנגערעדט אַ שלאַנג אין בױך?
מיכאַלאַקע האָט געקײַעט דאָס שטיקל צוקער מיט די טראָפּנס, און גאָרנישט געזאָגט. ער האָט זיך געהאַלטן בײַם בױך, און געקוקט אױפֿן טאַטן מיט געבעט אין די אױגן. און אַזױ, מיט דער האַנט בײַם בױך, איז ער אַװעק אין װאַלד, צוריק צו זײַן כאַטע.
אַ פּאָר טעג האָט מען פֿון מיכאַלאַקען נישט געהערט. דער טאַטע איז געװען זיכער, אַז די טראָפּנס האָבן אים געהאָלפֿן. אָבער אָט איז געקומען אַ פּױער און געזאָגט, אַז מיכאַלאַקע האַלט שמאָל. ער דאַרט אײַן פֿון טאָג צו טאָג, און ער גײט אױס פֿון די כּוחות.
דער טאַטע האָט זיך מודה געװען, אַז ער װײסט נישט װאָס צו טאָן. ער האָט געהײסן װאַרטן ביז דער ראַיאָן־דאָקטער װעט קומען.
אָבער די פּױערן האָבן נישט געװאָלט װאַרטן. זײ זענען אַװעק אין אַ שכניש דאָרף און געבראַכט אַן אַלטע פּױערטע, װאָס האָט צוגעזאָגט צו הײלן מיכאַלאַקען. זי האָט אים געהײסן טרינקען בראָנפֿן, שטאַרקן בראָנפֿן, געמישט מיט פֿעפֿער. צו ערשט זאָל ער גוט צעקײַען דעם פֿעפֿער, און דערנאָך אים אַראָפּשװענקען מיט אַ מעסטל בראָנפֿן. אַזױ זאָל ער טאָן צען טעג נאָך אַנאַנד. פֿאַרן אַװעקגײן, האָט די פּױערטע אים װידער אָנגעזאָגט׃
– געדענק, מיכאַלאַקע׃ שטאַרקן בראָנפֿן! און פֿאַרגעס נישט דעם פֿעפֿער!
מיכאַלאַקע איז יעדן פֿאַרנאַכט געקומען אין קרעטשמע און אױסגעטרונקען אַ מעסטל בראָנפֿן מיט צעקײַעטן פֿעפֿער. אָבער אַז די צען טעג זענען אַװעק, האָט ער זיך נאָך אַלץ באַקלאָגט אױף דער שלאַנג. ער האָט פֿאַרלױרן דעם אַפּעטיט צום עסן, און איז געװאָרן דאַר װי אַ שטעקן.
אײן פֿאַרנאַכט האָט מיכאַלאַקע זיך קױם צוגעשלעפּט צו דער קרעטשמע. דער טאַטע האָט אים אָנגעגאָסן אַ מעסטל בראָנפֿן, װי אַלע מאָל, אָבער מיכאַלאַקע האָט זיך נישט צוגערירט צום בראָנפֿן. ער איז געזעסן אױף אַ באַנק, קעגן איבער דעם טאַטן, און געקרעכצט.
דער טאַטע האָט רחמנות געקראָגן אױף אים. ער איז צוגעגאַנגען און געזאָגט׃
– מיכאַלאַקע, אפֿשר נאָך טראָפּנס?
מיכאַלאַקע האָט געקוקט אױפֿן טאַטן מיט פֿאַרטרערטע אױגן׃
– אומזיסט… די שלאַנג װיל נישט פּגרן…
*
אַ פּאָר טעג שפּעטער האָבן עטלעכע פּריצים זיך אָפּגעשטעלט בײַ דער קרעטשמע. צװישן זײ איז געװען אַ מיליטערישער דאָקטער. דער טאַטע האָט אים דערצײלט פֿון מיכאַלאַקען און פֿון דער שלאַנג, װאָס מיכאַלאַקע מײנט אַז ער האָט אײַנגעשלונגען. די פּריצים האָבן זיך אָנגעלאַכט פֿון דער מעשׂה. פֿונדעסן זענען זײ צוגעשטאַנען צום דאָקטער, ער זאָל באַטראַכטן מיכאַלאַקען. דער דאָקטער האָט אײַנגעװיליקט, אָבער מיטן תּנאַי, מ'זאָל נישט לאַכן. ער האָט געזאָגט, אַז מיכאַלאַקע דאַרף גלױבן אַז ער האָט אײַנגעשלונגען אַ שלאַנג. נאָר אַזױ קאָן ער געהאָלפֿן װערן.
די פּריצים האָבן צוגערופֿן זײער קוטשער און אים געשיקט מיט אַ פּױער ברענגען מיכאַלאַקען. דערנאָך האָט דער דאָקטער אױסגעלײגט זײַן פּלאַן. ער האָט געהײסן דעם טאַטן אָנגרײטן אַ גרױסע שיסל מיט מילך, און אַרױסשיקן אַ ייִנגל אױפֿזוכן אַ שלענגל.
דאָס דאָרף האָט זיך באַלד דערװוּסט, אַז אין קרעטשמע געפֿינט זיך אַ דאָקטער, װאָס גײט הײלן מיכאַלאַקען. די פּױערן האָבן אַװעקגעװאָרפֿן די אַרבעטן און געלאָפֿן אין קרעטשמע. די װײַבער און קינדער זענען אױך נאָכגעלאָפֿן. די קרעטשמע איז געװאָרן איבערגעפּאַקט.
דער דאָקטער און די פּריצים זענען געזעסן אין אַ באַזונדער צימער. דאָרט האָט דער דאָקטער אײַנשטודירט מיטן טאַטן און מיט אַן עלטערן ברודער װאָס זײ דאַרפֿן טאָן. דער טאַטע האָט באַדאַרפֿט אַרײַנברענגען די שיסל מילך און זי אַװעקשטעלן אין מיטן קרעטשמע, און דער ברודער האָט באַדאַרפֿט האַלטן אָנגעגרײט דאָס שלענגל אין אַ קלײן קעסטל.
מיכאַלאַקע איז אָנגעקומען מיט דער פּריצישער דראָשקע. ער איז געזעסן הינטן, אױפֿן װײכן פּליושענעם זיץ, אַ דאַרער און אַ פֿאַרגעלטער. אין דער װײכער טיפֿעניש פֿון דער גרױסער פּריצישער דראָשקע האָט ער אױסגעזען װי אַ קלײן פֿיגורל, געקלעפּט פֿון חלבֿ. צװײ יונגע שקצים האָבן אים גענומען אױף די הענט און אים אַרײַנגעטראָגן אין קרעטשמע.
דער דאָקטער האָט אָנגעװיזן אױף אַ בענקל אין מיטן קרעטשמע. די פּױערן האָבן זיך גענומען רוקן און שטופּן צו די װענט. מיכאַלאַקע איז געזעסן אױפֿן בענקל לעבן דעם דאָקטער און געציטערט פֿון שרעק. אײן האַנט האָט ער געהאַלטן בײַם בױך, און מיט דער צװײטער האָט ער זיך געצלמט.
דער דאָקטער האָט אים געהײסן זיך באַרויִקן און דערצײלן, װי אַזױ ער האָט אײַנגעשלונגען די שלאַנג. מיכאַלאַקע האָט איבערדערצײלט די זעלבע געשיכטע, װאָס מיר האָבן שױן געהערט. דער דאָקטער האָט אַװעקגעלײגט אַ האַנט אױף זײַן אַקסל און אים געזאָגט, אַז אַזױנע זאַכן האָבן שױן געטראָפֿן, און אַז ערשט אַנומלט האָט ער אַרױסגעצױגן אַ שלאַנג פֿון אַ פּױערס בױך.
מיכאַלאַקע האָט זיך צעװײנט.
– װאָס װײנסטו? – האָט דער דאָקטער געפֿרעגט.
– כ'האָב מורא, – האָט מיכאַלאַקע געכליפּעט.
– האָסט נישט װאָס מורא צו האָבן.
– ס'עט װײ טאָן.
– ס'עט נישט װײ טאָן.
און כּדי אים נאָך מער צו באַרויִקן, האָט דער דאָקטער אים געזאָגט, אַז די רפֿואה באַשטײט פֿון מילך. אַ שלאַנג האָט ליב מילך, און אַז זי װעט דערשמעקן מילך, װעט זי אַלײן אַרױסקומען. מיכאַלאַקע דאַרף נאָר פֿאָלגן װאָס מ'װעט אים הײסן. ער דאַרף זיך לאָזן אױפֿהײבן מיט די פֿיס אַרױף און מיטן קאָפּ אַראָפּ, און כּדי דער קאָפּ זאָל זיך אים נישט פֿאַרדרײען, דאַרף ער זיך לאָזן פֿאַרבינדן די אױגן.
דער דאָקטער האָט צוגערופֿן צװײ הױכע פּױערן און זײ געהײסן זיך אַװעקשטעלן פֿון בײדע זײַטן. דעם טאַטן האָט ער געהײסן אַרײַנברענגען אַ שיסל מילך. דער ברודער איז שױן געשטאַנען לעבן דאָקטער מיטן קלײנעם קעסטעלע באַהאַלטן הינטער די פּלײצעס. דער דאָקטער האָט פֿאַרבונדן מיכאַלאַקעס אױגן מיט אַ גרױסער פֿאַטשײלע, און אַ װינק געטאָן צו די צװײ פּױערן. די פּױערן האָבן אַ כאַפּ געטאָן מיכאַלאַקען און באַלד איז ער שױן געהאַנגען אין זײערע הענט מיט די פֿיס אַרױף און מיטן קאָפּ אַראָפּ.
דער דאָקטער האָט אַרײַנגעשטעקט אַ פֿינגער אין מיכאַלאַקעס מױל, און באַפֿױלן׃
– ברעך, מיכאַלאַקע!
מיכאַלאַקע האָט זיך געװאָרגן מיטן דאָקטערס פֿינגער:
–איך קאָן נישט, דאָקטער.
– דו קאָנסט, מיכאַלאַקע, נאָר דו װילסט נישט.
– איך װיל, דאָקטער, נאָר איך קאָן נישט.
דער דאָקטער האָט טיפֿער אַרײַנגעשטעקט דעם פֿינגער׃
– ברעך, מיכאַלאַקע!
מיכאַלאַקע האָט געבראָכן.
– גוט אַזױ, מיכאַלאַקע! – האָט דער דאָקטער געזאָגט. – איצט נאָך אַ מאָל.
– מער קאָן איך נישט, דאָקטער. כ'לעבן.
דער דאָקטער האָט אַרײַנגעשטעקט צװײ פֿינגער אין מיכאַלאַקעס מױל׃
– דו קאָנסט! דו מוזסט! ברעך מיכאַלאַקע!
מיכאַלאַקע האָט װידער געבראָכן.
– בראַװאָ, מיכאַלאַקע! – האָט דער דאָקטער אױסגערופֿן און בגנבֿה אַרײַנגעלאָזט דאָס שלענגל אין דער שיסל מילך. – ביסט געראַטעװעט, מיכאַלאַקע! אָט איז די שלאַנג!
די צװײ פּױערן האָבן אַװעקגעשטעלט מיכאַלאַקען אױף די פֿיס, און דער דאָקטער האָט אים אױפֿגעבונדן די אױגן. װען מיכאַלאַקע האָט דערזען דאָס שלענגל אין דער שיסל מילך, איז ער אַװעקגעפֿאַלן אױף די קני און געקושט דעם דאָקטערס האַנט.
די פּױערן פֿון קרעטשמע האָבן זיך געצלמט.
*
פֿון יענעם טאָג אָן האָט מיכאַלאַקע זיך גענומען בעסערן. אין אַ שטיקל צײַט אַרום איז ער געװען דער זעלבער מיכאַלאַקע װאָס אַלע מאָל. ער פֿלעגט װידער קומען אין קרעטשמע, און װידער אַרױסװײַזן זײַן גבֿורה.