םיר אַלע װײסן אַ סך געשיכטעס וועגן די כעלעמער נאַראָנים. אָבער זעלטן עמעץ װײסט די געשיכטע פֿון דער כעלעמער עקאָנאָמיע. איך האָב לעצטנס געפֿונען אַ צאָל דאָקומענטן פֿון כעלעמער אַרכיוו און איך װיל אײַך, ליבע לעזער, איבערגעבן אייניקע איינצלהייטן.
אין די אוראַלטע צײַטן איז כעלעם געװען אַ דאָרף. די כעלעמער האָבן געהאַט ערד, בהמות. עס איז געװען אין כעלעם אַ שענק און אַ געוועלב ווי אין אַלע אַנדערע דערפֿער. 
אָבער די כעלעמער זענען נישט געווען צופֿרידן מיט דעם סאָרט לעבן. די כעלעמער זענען בטבֿע גענייגט מקנא צו זײַן. װען די כעלעמער האָבן זיך צונויפֿגענומען אין שענק און גענומען שמועסן וועגן דער לאַגע, זענען אַלע געקומען צום זעלבן באַשלוס: אַז עס לוינט נישט צו באַאַרבעטן די ערד און צו פּאַשען קי אָדער ציגן. דער שענקער האָט פֿאַרדינט מער פֿון אַלע אַנדערע כעלעמער. דאָס זעלבע איז געווען ריכטיק װעגן דעם קרעמער. די כעלעמער האָבן באַשלאָסן אַז די בעסטע זאַך װאָלט געװען ווען אַלע כעלעמער װערן שענקערס אָדער קרעמערס.
אָבער אַז אַלע װעלן זײַן שענקערס, װער װעט קומען טרינקען בראָנפֿן? און אויב אַלע וועלן זײַן קרעמערס, װוּ װעלן זיך נעמען קונים?
עס איז געװען אַ האַרבע קשיא און די כעלעמער האָבן לאַנג זיך געבראָכן די קעפּ און נישט געקאָנט געפֿינען קיין ענטפֿער.
דערווײַל האָבן אַ צאָל כעלעמער געעפֿנט געוועלבלעך און נאָך אַנדערע האָבן אָנגעהױבן אונטערהאַנדלען מיט בראָנפֿן. דער רעזולטאַט איז געװען אַז דער פֿריִערדיקער שענקער און דער פֿריִערדיקער קרעמער האָבן פֿאַרלױרן די פּרנסה. די קאָנקורענץ איז געװען צו גרויס. אין כעלעם איז אַנטשטאַנען אַ קריזיס — דער ערשטער קריזיס אין דער געשיכטע פֿון כעלעם.
אַ כעלעמער חכם װאָס האָט געטראַכט װעגן דער פֿראַגע זיבן טעג און זיבן נעכט, האָט צונויפֿגערופֿן אַן עולם און געהאַלטן פֿאַר זיי אַ דרשה. דער כעלעמער חכם האָט געטענהט אַז מע דאַרף איבער הויפּט נישט קיין געוועלבן און קײן שענקען. דער קרעמער אַרבעט נישט. ער קויפֿט פּראָדוקטן בײַ די פֿאַרמערס און פֿאַרקױפֿט זיי. דאָס אײגענע טוט דער שענקער. ער קױפֿט אָפּ בראָנפֿן פֿון דער ברויערײַ און ער פֿאַרקױפֿט. דער קרעמער און דער שענקער לעבן פֿון פּראָפֿיטן, נישט פֿון אַרבעט. דער חכם האָט געפּריידיקט אַז מע דאַרף נישט קיין האַנדל און אויך נישט קיין געלט. זאָלן די פֿאַרמערס זיך בײַטן, אָן דער הילף פֿון קרעמער און שענקער. אויב איין פֿאַרמער װעט דאַרפֿן אַ ציבעלע און אַן אַנדער פֿאַרמער װעט ברויכן אַ רעטעך, וועלן זײ בײַטן די ציבעלע אויפֿן רעטעך און בײדע צדדים װעלן זײַן צופֿרידן. אויב דער אייגנטימער פֿון דער ברויערײַ װעט דאַרפֿן אַ מעסטל קאָרן און אַ פֿאַרמער װעט האָבן חשק צו אַ שנאַפּס, װעלן ביידע זיך טוישן מיט זייערע פּראָדוקטן.
די כעלעמער לײַט, װאָס האָבן געהערט אָט די דרשה, זענען אַרײַנגעפֿאַלן אין גרויס באַגײַסטערונג. די כעלעמער חכמים האָבן באַשלאָסן אָפּצושאַפֿן געלט און האַנדל. דער שענקער און דער קרעמער האָבן פֿאַרלוירן זייער פּרנסה, אָבער ביידע האָבן געקראָגן פֿון דער קהילה אַ פּאָר מאָרג ערד און זיך גענומען צו דער אַרבעט.
נו, האָט װידער נישט געטױגט.
ערשטנס, איז דאָס בײַטן זיך מיט פּראָדוקטן אָנגעקומען זייער שווער. װען איין כעלעמער האָט געדאַרפֿט אַ רעטעך, האָט גראָד דער צווייטער כעלעמער זיך נישט גענייטיקט אין קיין ציבעלע. גראָד ווען איין כעלעמער האָט געװאָלט אַ טרונק בראָנפֿן, האָט דער ברויער זיך נישט גענייטיקט אין קיין קאָרן אָדער קאַשע. די כעלעמער האָבן באַשלאָסן צו דינגען אַ מענטש װאָס ער זאָל קריגן אינפֿאָרמאַציע װער עס װיל װאָס בײַטן און ער זאָל זײַן דער פֿאַרמיטלער. דער חכם װאָס איז געקומען צו אָט דעם אײַנפֿאַל, האָט געקראָגן דעם טיטל "חכם פֿון אַלע חכמים" און מען האָט אים געמאַכט פֿאַר אַן ערן־בירגער פֿון כעלעם.
אָבער ס'האָט װידער נישט געטױגט.
ערשטנס, איז דער יונגער־מאַן געווען אַ פֿוילער: אָנשטאָט אַרומצוגיין איבער די הײַזער און זיך נאָכפֿרעגן װער עס װיל װאָס בײַטן, איז ער געזעסן הינטערן אויוון און זיך געקראַצט. אַחוץ דעם האָבן אייניקע כעלעמער אָנגעוויזן אַז מ'האָט ווידער אין כעלעם אַן אומזיסטן פֿרעסער. אפֿשר איז דאָס װייניק, האָט מען באַלד אײַנגעזען אַז אײן פֿאַרמיטלער איז נישט גענוג. מען האָט געדאַרפֿט האָבן אַמװײניקסטן דרײַ פֿאַרמיטלער און אויב אַזױ — װאָס האָט מען דאָ אױפֿגעטאָן? מען איז פּטור געװאָרן פֿון צוויי אומזיסטע פֿרעסערס און מ'האָט איצט דרײַ...
די כעלעמער האָבן באַשלאָסן צו מאַכן אַן אַסיפֿה און אַרומצורעדן דעם ענין גרינטלעך.
די אַסיפֿה האָט געדויערט זיבן טעג און זיבן נעכט און צום ערשטן מאָל אין דער געשיכטע פֿון כעלעם האָבן די כעלעמער נישט געקאָנט מאַכן יד־אַחת. עס זענען אַנטשטאַנען צוויי צדדים. איין צד האָט געטענהט אַז מע דאַרף װידער דערלױבן כעלעמער לײַט צו עפֿענען קרעמלעך און שענקען און אַלץ זאָל בלײַבן װי געווען.
אַ צװייטער צד האָט געטענהט אַז זיך אומקערן צו דער צײַט װען אַ שענקער און אַ קרעמער האָבן פֿאַרדינט גרויסע געלטער פֿון גאָרנישט טאָן, בעת אַלע אַנדערע כעלעמער האָבן שװער געאַרבעט און נישט פֿאַרדינט — דאָס איז אַ פֿאַרברעכן. אױף דער אַסיפֿה האָט אױסגעבראָכן אַ ביטער מחלוקת. אַ סך כעלעמער האָבן געקראָגן קלעפּ. אַ צאָל כעלעמער זענען געװאָרן הייזעריק פֿון שרײַען. ס'האָט גראָד אַזוי געטראָפֿן אַז פֿאַר דער אַסיפֿה האָבן די כעלעמער געהאַט אָפּגעשניטן זייער תּבֿואה, אָבער אָנשטאָט מע זאָל די תּבֿואה דרעשן און אַרײַננעמען אין שײַערן, האָט מען זי געלאָזט ליגן אין פֿעלד. ס'האָט גענומען רעגענען און ס'האָבן געבלאָזן שטאַרקע װינטן. אַ סך כעלעמער תּבֿואה איז געװאָרן פֿאַרפֿוילט. אין כעלעם איז געװאָרן אַ הונגער.
נאָך אַ סך מחלוקת, געשרײען, זידלערײַען, קלעפּ, האָבן די כעלעמער באַשלאָסן צו צעטיילן כעלעם אויף צװיי שטעט: אַ כעלעם װוּ ס'מעגן זײַן שענקערס און קרעמערס און אַ כעלעם װוּ פֿאַרמיטלער געדונגענע פֿון קהל זאָלן אַכטונג טאָן אויף דער כעלעמער ווירטשאַפֿט.
אַזױ איז געשען. עס זענען אַנטשטאַנען צוויי כעלעמס: כעלעם נומער איינס או כעלעם נומער צװײ, אָדער דאָס קרעמערישע כעלעם און דאָס פֿאַרמיטלערישע כעלעם. מען האָט אױסגעגראָבן אין מיטן כעלעם אַ רינשטאָק און עס איז געװאָרן די גרענעץ צווישן די צװײ כעלעמס.די שׂינאה צווישן די צוויי כעלעמס איז באַלד געװאָרן אַזאַ גרױסע אַז אַ קרעמערשער כעלעמער האָט נישט געטאָרט אַריבערגיין צום פֿאַרמיטלערישן כעלעם און פֿאַרקערט אויך. אויף ביידע זײַטן רינשטאָק האָט מען אַװעקגעשטעלט וועכטער זיי זאָלן היטן קיינער זאָל נישט אַריבער אומלעגאַל די גרענעץ.
דאָס צעטיילן כעלעם אױף צװײ שטעט האָט אַרױסגערופֿן אַ בהלה. אַ בירגער אין קרעמערשן כעלעם האָט געהאַט אַ טאַטן אין פֿאַרמיטלערישן כעלעם. ווײַבער זענען אָפּגעריסן געװאָרן פֿון מענער, קינדער פֿון מאַמעס, שוועסטער פֿון ברידער. אָבער די פֿירער פֿון ביידע צדדים זענען געװען אַנטשלאָסן נישט צו האָבן קיין מגע־ומשׂא איינער מיט דעם אַנדערן.
ס'האָט אַזוי געטראָפֿן אַז אין קרעמערישן כעלעם זענען געװאַקסן אַלע ציבעלעס און אין פֿאַרמיטלערישן — אַלע רעטעכער. איצט האָט מען מער נישט געקאָנט נישט בײַטן זיך און נישט קויפֿן פֿאַר געלט. דאָס קרעמערשע כעלעם האָט זיך געמוזט באַגיין אַ צײַט אָן רעטעך און דאָס פֿאַרמיטלערישע כעלעם האָט אַ לאַנגע צײַט געלעבט אָן ציבעלעס.
אין קרעמערשן כעלעם האָבן זיך גענומען עפֿענען זייער אַ סך געוועלבן און שענקען און ס'איז װידער געװאָרן אַ צו שטאַרקע קאָנקורענץ און אַ קריזיס. דער קריזיס איז נאָך געװאָרן שטאַרקער דערפֿאַר װײַל האַלב כעלעם איז געװאָרן אָפּגעשניטן און ס'איז געװען ווייניקער קונים. אַזױ װי סוחרים האָבן אין דער קאָנקורענץ געמוזט אָפּלאָזן פֿון מקח, האָבן זיי געצאָלט די פֿאַרמערס פֿאַר די פּראָדוקטן אַלץ ביליקערע פּרײַזן און ס'איז אַנטשטאַנען צווישן זיי אַ נױט און אַן אומצופֿרידנקײט. אַ סך פֿאַרמערס האָבן גענומען רעדן אַז די סיסטעם אין פֿאַרמיטלערישן כעלעם איז אַ בעסערע און זיי זענען געװאָרן פֿאַרביסענע פֿאַרמיטלעריסטן. אַנדערע, װידער, האָבן געהאַלטן אַז מע דאַרף גרינדן אַן אַרמײ און אַטאַקירן דאָס פֿאַרמיטלערישע כעלעם. װען ביידע כעלעמס װעלן זיך פֿאַראייניקט, װעט ווידער ווערן גוט.
אין דעם פֿאַרמיטלערישן כעלעם איז די לאַגע געװען נאָך ערגער. ערשטנס, זײַנען די פֿאַרמיטלערס געווען פֿויל. אַנדערע האָבן זיך געהייסן געבן כאַבאַר. די חכמים פֿון כעלעם נומער 2 האָבן געהאַט געגרינדעט אַ קאָאָפּעראַטיוו און אַלע פֿאַרמערס האָבן פֿאַרלױרן די אַמביציע צו אַרבעטן. די פֿירער פֿון די פֿאַרמיטלעריסטן האָבן געטענהט אַז אין אַלע צרות זענען שולדיק די קרעמעריסטן. אין ביידע כעלעמס זענען אַנטשטאַנען אַרמייען און מ'האָט זיך דאָרט אַרומגעזען אַז די צאָל אומזיסטע פֿרעסערס האַלט אין איין װאַקסן.
ביידע כעלעמס װאָלטן געשטאָרבן פֿון הונגער, אָבער צום ערשטן מאָל אין דער געשיכטע פֿון כעלעם האָבן אָנגעהױבן אַרבעטן די הױזפֿרויען און אַפֿילו קינדער. מ'האָט אויך אָנגעהױבן עסן װייניקער, ווײַל אַ כעלעמער געלערנטער האָט אַנטדעקט אַז אַלע קראַנקײטן קומען פֿון עסן. אַ באַװײַז: אַ שטיין עסט נישט און ער װערט קיין מאָל נישט קראַנק.
אָט אַזױ האָבן ביידע כעלעמס געלעבט אַ צײַט. װען די כעלעמער פֿון ביידע כעלעמס האָבן זיך דערמאָנט אָן דער צײַט װען אין גאַנץ כעלעם זענען געווען בלויז איין קרעמער און איין שענקער — קיין גרענעצן, קיין וועכטער, קיין סאָלדאַטן, קיין פֿאַרמיטלער — און אַז מ'האָט געהאַט צו זיי טענות און זיי גערופֿן אומזיסטע פֿרעסערס, — יאָ, ווען די כעלעמער האָבן זיך דאָס דערמאָנט, האָבן זיי געלאַכט און זענען געקומען צום אויספֿיר אַז יענע כעלעמער זענען געװען פּראָסט און פּשוט — נאַראָנים.