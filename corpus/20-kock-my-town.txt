איך בין געבױרן געװאָרן אין קאָצק אין יאָר 1906. די ערשטע בילדער פֿון מײַנע קינדער־יאָרן שװימען אױף פֿאַר מיר נאָר פֿון מײַן פֿינפֿטן אָדער זעקסטן לעבנסיאָר, און זענען פֿאַרבונדן מיט װאַרעמע שײנע זומערטעג. װײַזט אױס אַז אין די קאַלטע װינטערטעג פֿלעגט מען מיך גאַנץ זעלטן אַרױסלאָזן פֿון שטוב.

העלע, גאָלדענע זומערטעג! דער ברײטער מאַרק ליגט מיט זוניק ליכט באַגאָסן, רויִק און שלעפֿעריק. שטיל, מען הערט קױם דאָס זשומען פֿון אַ פֿליג. די געװעלבן מיט די אָפֿענע טירן קוקן אַרױס װי לײדיקע טונקעלע באַשאָטנטע אױגן. נאָר פֿון אײניקע הערט זיך אַ גערױש: אין יוסף־מאיר חזנס אײַזן־געװעלב זיצט אין פֿראָנט רחלע די חזנטע און עטלעכע שכנות אַרום איר, און זענען שטאַרק פֿאַרטאָן אין אַ לאַנגן שמועס, װאָס האָט נישט קײן ענדע. אין אַנדערן עק מאַרק, בײַ ישֹראל־מענדלס קאָלאָניאַל־געװעלב, װעלכער איז שטענדיק פֿאַרלײגט מיט קאַסטנס, זיצן טרעגערס און גענעצן הױך אױפֿן קול, און פּרוּװן אױס טומלענדיק פֿון צײַט צו צײַט זײערע כּוחות... אין מיטן מאַרק צוויי הילצערנע בודקעס, אין װעלכע בערישל און יאַנקל מאַרכעװקע פֿאַרקױפֿן סאָדע־װאַסער פֿון רױשנדיקע סיפֿאָנען.

אױפֿן װעג אין חדר, אין ראָג פֿון מאַרק, בײַם אַרײַנגאַנג אין ביאַלאָבזשעגער גאַס (לעצטנס בערקאַ יאָסעלעװיטשאַ), גײ איך פֿאַרבײַ טישלעך פֿאַרלײגט מיט געבעקס. זשומענדיקע שװאַרצע פֿליגן באַדעקן די צוקער־באַשמירטע קיכעלעך, און שטערן די ייִדענעס כאַפּן אַ געשמאַקן דרימל. אױף דער יאַטקע־גאַס — שטעלן מיט אױפּס פֿון בײדע זײַטן גאַס. דאָ איז שױן אַ ביסל טומלדיק — פֿון צײַט צו צײַט באַװײַזט זיך אַ קונה אױף די עפּעלעך, באַרנעס און װענגערקעס. און באַלד דרימלט װידער דער מאַרק. אָבער אָט גנבֿעט זיך צו שטילערהײט אַ שטעטלדיקע קאָזע צו אַ שטעל און פּרוּװט פֿאַרזוכן אַ פֿרוכט — עס װערט אַ גערױש, אַ געפּילדער. די באָטשאַנעס, מאַלע־פֿײגע מיט די טעכטער און מיר חדר־ייִנגלעך לאָזן זיך הענדעם־פּענדעם לױפֿן נאָך דער קאָזע... און באַלד בין איך שױן אין אַ קלײן געסעלע בײַ מײַן רבין איטשע־מאיר.

מײַן ערשטע רבי, איטשע־מאיר, אַ נידעריקער און דיקער, הינקט אױף אַ פֿוס און איז זײער אַ פֿרײלעכער. זײַן װײַב, אַ ביסל שיקלדיק אױף אײן אױג, פֿלעגט אַלע יאָר אים באַשענקען מיט אַ מײדל, און דער רבי האָט דװקא געװאַרט אױף אַ קדיש, אַ בן־זכר... דאָס האָט אָבער נישט געשטערט זײַן פֿרײלעכקײט. צײַטנװײַז פֿלעגט ער װערן זײער לוסטיק און האַלטנדיק די האַנט אונטערן אױער פֿלעגט ער זינגען זײַנס אַ באַליבט לידל:

דער רביניו האָט מיך געהײסן, געהײסןניסעלעך אָפּרײַסן, ניסעלעך אָפּרײַסן,הױך זענען די בײמעלעך,קלײן זענען די ייִדעלעך,קענען נישט דערגרײכן,קענען נישט דערגרײכן.

מיר קינדער אין חדר פֿלעגן מיטזינגען דאָס לידעלע, און שטאַרק ליב געהאַט דאַן אונדזער רבין. איטשע־מאיר דער מלמד פֿלעגט אונדז אױך פֿירן לײענען קריאת־שמע בײַ אַ קימפּעטאָרין. ער פֿלעגט דאָרט פֿאָרזאָגן דעם גוט אײַנגעשטודירטן „מלאך הגואל“ און מיר נאָך אים — און דאַן פֿלעגט אונדזער אױסגעשרײ „אַ גוטע נאַכט דעם קלײנעם ייִנגעלע“ פֿאַרהילכן דאָס גאַנץ שטעטל.

נאָך איטשע־מאירן, האָב איך געלערנט בײַ מאיר־אײַזיק, אפֿרים מוהל, שיִעלע (אַ יונגער רבי), און דאַן בײַ מײַן לעצטן רבין, פּנחס איצלס. דאָך פֿון אַלע איז מיר אַמבולטסטן אײַנגעקריצט אין זכּרון מײַן ערשטער פֿרײלעכער מלמד — איטשע־מאיר.

3

אָט שװימט אױף פֿאַר מיר דאָס ראַדזינער שטיבל, װוּהין איך פֿלעג גײן מיט מײַן פֿאָטער דאַװנען. נאָך איצט קלינגען אין מײַנע אױערן די „לכה דודיס“, װאָס יעקבֿ־לײב, אַן עלטערער בכּבֿודיקער און זײער זױבערער ייִד פֿלעגט אױסזינגען בײַם עמוד. מיט מײַן קלײן שטימעלע פֿלעג איך אים צוהעלפֿן, און בשעת־מעשׂה פֿילן, אַז איך בין שױן אַ גרױסער... װען דער עולם האָט זיך צעזונגען, האָט זיך מיר געדאַכט װי אַ װאַלד האָט זיך צערױשט...

פֿרײַטיק צו נאַכטס נאָכן עסן. אין שטוב שלאָפֿן שױן מײַנע עלטערן און ברידער. די שבת־ליכט שױן אױסגעגאַנגען, אָבער דער גרױסער „עלפֿער“ לאָמפּ אױפֿן טיש ברענט נאָך. פֿון קאַכל־אױװן װײעט מיט אַ ליבער װאַרעמקײט. איך קען נישט אײַנשלאָפֿן: מיט אַלע חושים הער איך דאָס געטלעכע זינגען, די שירה פֿון מלאָכים — לכה דודי לקראת כּלה... איך זעץ זיך אױף און זוך פֿון װאַנען קומט דער געזאַנג? ס׳איז געװען װי אַ פֿאַרפֿלײצונג, דער געזאַנג איז געקומען פֿון אינעװײניק — כּל עצמותי תּאמרנה...

שבת פֿרי באַקומט דאָס שטיבל אַן אַנדער אױסזען. מען זיצט בײַ אַ לאַנגן שולחן און מען איז מעבֿיר־סדרה מיט אַ האַלב שבתדיקן האַלב װאָכעדיקן ניגון... מרדכילע קאַװעבלום, אַ קלײן הױקערדיק ייִדעלע מיט הױכן לומדישן שטערן און אַ הדרת־פּנים, שטײט אָנגעלענט בײַם שטענדער, פֿאַרטיפֿט איבער אַ ספֿר. פֿון צײַט צו צײַט רופֿט ער מײַן טאַטן, װײַזט מיט אַן אײדעלן װײַסן פֿינגער אױף אַ חידוש און איז זיך מתװכּח מיט אַ שמײכל. װי שטאָלץ בין איך דאַן געװען אױף מײַן טאַטן!

שבת פֿאַר נאַכט, פֿאַר מינחה, אין די זומערטעג, פֿלעגט דער טאַטע אַרױסגײן מיט אַ פּאָר עלטערע בחורים אױפֿן ראַדזינער שאָסײ און עפּעס אַ סך גערעדט מיט זײ. אין דער שטילער פֿאַרנאַכטיקער לופֿט זענען געפֿאַלן װערטער װי השׂכּלה, אױפֿקלערונג, טראַדיציע אאַז"װ. איך גײ נאָך מײַן טאַטן און פֿאַרשטײ נישט קײן װאָרט פֿון דעם הױכן שמועס.

אַ פּאָר יאָר פֿאַר דער ערשטער װעלט קריג, האָט מײַן פֿאָטער געעפֿנט אין קאָצק אַן אָפּטײלונג פֿון אַ פּעטערבורגער באַנק. אונדזער הױז איז געװאָרן אַ צוזאַמענטרעף־פּונקט פֿון דער יוגנט און פֿון די פּראָגרעסיװע עלעמענטן אין שטעטל. עס האָט זיך געשאַפֿן בײַ אונדז אַ שטענדיקער קרײַז, צו װעלכן עס האָבן געהערט װי איך געדענק, אַבֿרהם טשאַרנע (שפּעטער רבֿ אין בריסק), שיִעלע (הערשעלע מורה־הוראהס זון), ישעיה װײַסבראָט, יעקבֿ הערץ (נאָך דאַן זײער יונג), דוד־טעוול מאָנטשאַרזש, חיים־שיִע זאַלצמאַן א"אַ. פֿון דעם קרײַז האָט זיך שפּעטער אױסגעבילדעט דער ציוניסטישער אַקטיװ אין שטעטל.

בײַ אונדז אין שטוב פֿלעגט מען תּמיד דיסקוטירן, שטורעמען און בױען נײַע װעלטן... מײַן מוטער איז אָבער ניט געװען צופֿרידן פֿון דעם. מיט איר תּמימותדיקן פֿרומען חוש האָט זי געפֿילט, אַז מײַן פֿאָטער װעט אַראָפּגײן פֿון דרך־הישר... אינטערעסאַנט איז, אַז דװקא מײַן זײדע איטשע, װעלכער פֿלעגט פֿון צײַט צו צײַט באַזוכן װאַרשע צוליב זײַנע געשעפֿטן און איז שױן געװען מער „װעלטלעך“ — האָט באַרויִקט מײַן מאַמען און איר פֿאַרזיכערט, אַז מען קען זײַן אַ גוטער ייִד מיט השׂכּלה און נײַע געדאַנקען. װען עס האָט זיך שפּעטער געעפֿנט אין קאָצק אַ רוסישע גימנאַזיע און מײַן ברודער יאַנקל איז דאָרט אַרײַנגעטרעטן לערנען האָט מײַן מאַמע זיך שױן ניט אַזױ שטאַרק קעגנגעשטעלט.

דער דאָזיקער פֿאָרגעשריטענער קרײַז אָבער איז דאַן געװען אַ קלײנע מינדערהײט פֿון די ייִדן אין קאָצק, װעלכע זענען נאָך געשטאַנען פֿעסט אין דעם אַלטן פֿרומען שטײגער לעבן, װי מיט יאָרן צוריק.

אױגוסט 1914. עס ברעכט אױס דער ערשטער װעלטקריג. אַלגעמײנע מאָביליזאַציע אין רוסלאַנד. אַ װענדפּונקט אין דער היסטאָריע — און אױך אין קאָצק... אין זכּרון איז מיר געבליבן פֿון דעם געשעעניש אַ בילד אױף דער ביאַלאָבזשעגער גאַס. דער שרײַבער גורטשינסקי רופֿט אױס די נעמען פֿון די „זאַפּאַסנע“, װעלכע מען פֿירט אַװעק אױף די װעגענער צו דער באַן, צו דער מלחמה. די געװײנען און יללות פֿון די פֿרױען, קריסטלעכע און ייִדישע, זענען אין־לשער. איך װײן אױך מיט זײ... װען די פֿערד רירן, כאַפּן די פֿרױען אָן די װעגענער, און שלעפּן זיך נאָך אַ שטיק װעג...

בײַ מײַן פֿאָטער אין באַנק פֿלעגט אָנקומען די אײנציקע רוסישע צײַטונג פֿון סאַמע פּעטערבורג און ייִדן פֿלעגן אַרײַנקומען זיך דערװיסן נײַעס און נאָכפֿאָלגן די מלחמה־אָפּעראַציעס. עס פֿלעגן דערבײַ אױסברעכן היציקע װיכּוחים: אַ טײל האָבן געהאַלטן פֿון צאַר ניקאָלײַס חיילות — און אַ טײל מיטן קיר״ה און דײַטש. די קולות זענען געגאַנגען עד־לבֿ־השמים — יעדער צד האָט זיך געהאַלטן פֿאַר אַ גרױסן בקי אין סטראַטעגיע — װי זײ װאָלטן דאָס גאַנצע לעבן געפֿירט מלחמות...

עס האָט אָבער לאַנג ניט געדױערט, און דער פֿראָנט האָט זיך דערנענטערט צו דעמבלין (איװאַנגאָראָד), אַ רוסישע פֿעסטונג, 45 קילאָמעטער פֿון קאָצק. די קאַמפֿן האָבן דאָרט אָנגעהאַלטן אַ לענגערע צײַט, און אין קאָצק האָבן אָפּגעהילכט די װײַטע האַרמאַטן־קנאַלן. מיר ייִנגלעך, האָבן אַפֿילו אױסגעפֿונען, אַז װען מען לײגט צו דעם אױער צו דער ערד הערט מען שטאַרקער דאָס געשיסערײַ… פֿלעגן מיר ליגן אױף דער ערד און האָרכן...

באַלד אָבער איז די מלחמה געװאָרן גאַנץ ערנסט. אױס היציקע װיכּוחים און קינדערשפּיל. עס האָבן זיך אָנגעהױבן באַװײַזן הײמלאָזע, אַרױסגעטריבענע ייִדישע פֿאַמיליעס פֿון די שטעטלעך בײַ דעם פֿראָנט (דעמבלינער, קאָזשעניצער). אין די כמורנע, רעגנדיקע אָסיענטעג פֿון 1915 זענען יעדן טאָג אָנגעפֿאָרן אױפֿן מאַרק פֿורלעך מיט ייִדישע אָרעמע פּעקלעך, אױסגעװײקטע פֿון רעגן — מענער, פֿרױען און קינדער, װעלכע די רוסישע מאַכט האָט געגעבן נאָר אײניקע שעה צום עװאַקויִרן פֿון זײערע הײמען, אַפֿילו אָן טראַנספּאָרט־מיטלען.

קאָצקער ייִדן, דערשיטערטע פֿון די דאָזיקע טרױעריקע בילדער, האָבן זיך באַלד גענומען צו הילפֿסאַרבעט. אַלע הײמלאָזע זענען גלײַך אײַנגעאָרדנט געװאָרן בײַ די שטעטלדיקע בעלי־בתּים אין די הײַזער. מען האָט באַלד אָרגאַניזירט אַ הילפֿס־קאָמיטעט. בײַ מײַן פֿעטער נח גרינהײם אױפֿן הױף האָט מען געעפֿנט אַ קיך פֿאַר די הײמלאָזע, װוּ זײ פֿלעגן באַקומען פֿרישטיק און מיטאָג־עסן. איך געדענק מיט װאָס פֿאַר אַ מסירות די פֿרײַװיליקע האָבן געטאָן זײער אַרבעט אין קיך: לײבוש קרײצמאַן, אַבֿרהם װעלניאַזש, אַבֿרהם זאַקאַליק, אַבֿרהם אײבעשיץ, יחיאל טאַשעמקאַ, יעקבֿ הערץ א"אַ. בײַ אונדז אין באַנק פֿלעגן אָפּגעהאַלטן װערן די זיצונגען פֿון הילפֿס־קאָמיטעט, װעלכער האָט מיט זײַן איבערגעבענער אַרבעט דערמונטערט און דערװאַרעמט די הערצער פֿון די אומגליקלעכע.

אין אײניקע חדשים שפּעטער האָט זיך דער פֿראָנט דערנענטערט צו קאָצק גופֿא, און עס האָט זיך אָנגעהױבן די עװאַקואַציע פֿון דער ציװילער באַפֿעלקערונג. אין אַ העלן זומער־פֿרימאָרגן האָבן מיר אַרױסגעטראָגן די אַלט באַקאַנטע פּעקלעך פֿון אונדזער הײם, זיך אַרױפֿגעזעצט אױף אַ גרױסן װאָגן און אַװעקגעפֿאָרן קײן שעדליץ, װוּ עס האָט געװױנט מײַן פֿעטער יאָסל. מיט אונדז זענען מיטגעפֿאָרן דער זײדע איטשע און די באָבע בתיה (װעלכע האָט מיטגענומען מיט זיך נאָר איר קרבן־מינחה־סידור און דעם „צאינה־וראינה“), מײַן פֿעטער שׂמחה, די מומע לאה מיט אירע צװײ קינדער.

אױפֿן װעג פֿון ראַדזין קײן לוקאָװ זענען אונדז אַנטקעגנגעקומען פֿיל רוסישע מיליטער. צװישן די סאָלדאַטן האָט מײַן זײדע דערקענט אײנעם אַ ייִד און אים װאַרעם געזאָגט „גוט מאָרגן“. דער סאָלדאַט האָט אָבער ניט געענטפֿערט און נאָר אַ דרײ געטאָן מיטן קאָפּ: „אָסור להפֿסיק“ — און װײַטער געדאַװנט. דער בילד װי אַ ייִדישער סאָלדאַט גײט דאַװנענדיק אין מלחמה — האָט מײַן זײדן גערירט ביז טרערן...

אָפּזײַענדיק בײַ אַ יאָר אין שעדליץ, שױן אונטער דער דײַטשער מאַכט, האָבן דער פֿאָטער מיטן זײדן באַשלאָסן צוריקפֿאָרן קײן קאָצק — די עקאָנאָמישע לאַגע איז געװען זײער שװער, ס׳איז ניט געװען קײן פּרנסה. אין אײנעם אַ פֿראָסטיקן װינטערטאָג פֿון יאָר 1916 האָבן מיר זיך אומגעקערט פֿון אונדזער הײמלאָזיקײט קײן קאָצק. דער טיף באַשנײטער קאָצקער מאַרק האָט מיר עפּעס אױסגעזען ברײטער און רחבֿותדיקער נאָך די שעדליצער פֿילשטאָקיקע הײַזער. אין דער לופֿט האָבן געפֿינקלט אײַזיקע שנײ־פֿליטערלעך. טשאַטעס שװאַרצע קראָען האָבן זיך אַראָפּגעלאָזן אױף די װײַסע דעכער פֿון די אַלטע הײַזקעס און אַרום און אַרום איז געװען אַזאַ מאָדנע שטילקײט... אין אַזאַ רויִקן װינטער־פֿרימאָרגן איז אַװדאי פֿאָרגעקומען דער געשפּרעך פֿון אַלטן קאָצקער מיט אַ דאָרפֿישן שוחט, װעגן װעלכן עס האָט מיר דערצײלט מײַן באָבע באַשע.

צום אַלטן קאָצקער — האָט זי דערצײלט — איז אַ מאָל געקומען אַ דאָרפֿישער שוחט און זיך באַקלאָגט אױף די דאָרפֿסלײַט, װאָס מאַכן אים אָן צרות װען אַ בהמה װערט טריף. דערבײַ האָט ער געגעבן אָנצוהערן, אַז דער לוקאָװער שוחט איז שױן אַן אַלטער מאַן, מיט אַ שװאַכער ראיה, און עס װאָלט אפֿשר געװען אַ סבֿרה, אַז ער זאָל װערן שוחט אױף זײַן פּלאַץ. דער קאָצקער רבי איז געשטאַנען אױסגעדרײט צו אים מיט דער פּלײצע און אַרױסגעקוקט דורכן פֿענצטער צום װײַסן באַשנײטן דרױסן, װוּ שװאַרצע קראָען האָבן זיך געריסן איבער אָפּפֿאַל פֿון אַ הינדל אױפֿן מיסט. זעסט די קראָען — האָט דער רבי אָנגעװיזן דעם שוחט — דאָס זענען נשמות פֿון שוחטים רשעים... 
מײַן באָבע באַשע האָט מיר קינדװײַז דערצײלט פֿיל מעשׂיות װעגן קאָצקער, אין װעלכע זי איז געװען בקי ממש װי חסידים פֿון אַ מאָל.

דערװײַל זענען מיר צוריק געװאָרן תּושבֿים פֿון שטעטל. פּרנסה איז דאַן געװען בשפֿע: ייִדן האָבן געהאַנדלט־געװאַנדלט און געאַרבעט. נאָך די גירושים און דיסקרימינאַציעס פֿון דער צאַרישער הערשאַפֿט — האָט מען אַ ביסל פֿרײַער אָפּגעאָטעמט. אױך די באַציִונגען מיט דער פּױלישער באַפֿעלקערונג זענען געװען נישט שלעכט — זענען מיר דאָך צוזאַמען געװען אונטער אײן אָקופּאַנט. די דײַטשע מאַכט האָט נאָמינירט אַ שטאָטראַט, װעלכע איז באַשטאַנען פֿון העלפֿט פּאָליאַקן, און די צוזאַמענאַרבעט איז געװען זײער אַ פֿרײַנדלעכע און לאָיאַלע.

איך האָב דאַן געלערנט בײַ מײַן לעצטן רבין פּנחס איצלס — ס׳איז מיר אָבער שױן געװאָרן ענג אין חדר. אין קאָצק האָבן אָנגעהױבן בלאָזן נײַע װינטן — מען גײט גרינדן אַ „קולטור־פֿאַראײן“, יוגנטקלוב, מען װעט לערנען, שפּילן טעאַטער, בקיצור אַ נײַ לעבן. 
שױן דאָס אײַנפֿירונג פֿון עלעקטריש ליכט אין קאָצק צו יענער צײַט — האָט אָנגעזאָגט עפּעס נײַס... די ברידער ישׂראל און לײבל זאַקאַליק, פּשוטע ענערגישע פֿאָלקסייִדן, האָבן אױפֿגעשטעלט אַן עלעקטראָדינאַמאָ, און עס איז פּלוצלינג געװאָרן — „ויהי אור“! קאָצק האָט געשטױנט, גויים האָבן זיך געצלמט — אַ קלײניקײט, דאָס ליכט לעשט ניט אױס אַפֿילו אין װינטן און רעגן! עלטערע ייִדן האָבן געקוקט אױף דעם מיט חשד, געפֿילט אַז עס שמעקט דערפֿון מיט נײַע צײַטן, מיט אַפּיקורסות...

נאָך דעם „זמן“ בין איך שױן מער אין חדר ניט געגאַנגען, צום גרױסן פֿאַרדרוס פֿון מײַן מאַמען, װעלכע האָט געהאָפֿט אַז כאָטש אײן זון זאָל זײַן פֿרום (מײַן עלטערער ברודער האָט געלערנט אין לוקאָװער גימנאַזיום, און מײַן ייִנגערער ברודער דובטשע, איז אױך אַראָפּ פֿון דרך־הישר). 
אײניקע חבֿרים מײַנע זענען שױן געװען מיטגלידער אין יוגנטקלוב בײַם „קולטור־פֿאַראײן“ (אױף דער װעסאָלאַ־גאַס, נאָך ישׂראל־מענדלס קאָלאָניאַל־געװעלב). מײַן פֿאָטער האָט מיך ניט געלאָזט זיך אָנשליסן אין יוגנטקלוב. ביסט נאָך צו יונג — האָט ער געטענהט — און דאַרפֿסט זיך נאָך לערנען. אָבער די חבֿרים האָבן גובֿר געװען — איך בין אַװעק מיט זײ אין יוגנטקלוב.

בכלל האָט זיך דאַן אָנגעהױבן אַן אינטענסיװע געזעלשאַפֿטלעך־פּאָליטישע באַװעגונג אין קאָצק. צו יענער צײַט האָט זיך אױך געגרינדעט די ציוניסטישע אָרגאַניזאַציע, און איר ערשטע פֿאַרזאַמלונג איז פֿאָרגעקומען בײַ יענקל טאָפֿעל אין שטוב (איך בין דאָרט בײַגעװען צוזאַמען מיט מײַן פֿאָטער) אױף װעלכער ס'איז דאַן אױסגעקליבן געװאָרן די פֿאַרװאַלטונג, צו װעלכער עס האָבן געהערט לײזער סעמיאַטיצקי (פֿאָרזיצער), ישעיה װײַסבראָט (סגן), מיכאל ראַק (גזבר), יעקבֿ טאָפֿעל, יעקבֿ הערץ, אַבֿרהם טשאַרנע און גרשון בראָנשטײן. די פֿאַרװאַלטונג האָט זיך אַרײַנגעװאָרפֿן אין דער אַרבעט ממש מיט אַ חסידישער התלהבֿות: מען האָט װערבירט מיטגלידער, דורכגעפֿירט פֿאַרזאַמלונגען, קרן־קימת־זאַמלונגען און אַחרון־אַחרון: מען האָט געגרינדעט אַ טאָגשול פֿאַר קינדער מיט העברעיִש אַלס אונטערריכטס־שפּראַך. ס׳איז ממש געװען אַן איבערקערעניש אין קאָצק: אַ העברעיִשע שולע פֿאַר ייִנגלעך און מײדלעך! אין אָנפֿאַנג האָט זיך די שול געפֿונען אין לאָקאַל פֿון דער ציוניסטישער אָרגאַניזאַציע (2 גרױסע שטובן אין אונדזער הױז אױפֿן ערשטן שטאָק). נאָך אַ קורצער צײַט איז דער לאָקאַל געװאָרן צו קלײן, צוליב דער גרױסער נאָכפֿראַגע פֿון די עלטערן צו פֿאַרשרײַבן נײַע קינדער אין דער שול. די שול איז אַריבער אין גרעסערע לאָקאַלן (בײַ מרדכי־יוסף זוסמאַן אין הױף). די לערער אין שול זענען געװען: יעקבֿ הערץ — העברעיִשע גראַמאַטיק, געזאַנג (אַגבֿ, יעקבֿ הערץ, הײַנט אין ישׂראל, איז געװען דאַן דער „רוח החיה“ אין דער ציוניסטישער קולטור־אַרבעט, און האָט איר געװידמעט זײַן גאַנצן יוגנטברען), יצחק־אליה צוקערמאַן — ייִדישע היסטאָריע, יונה זיגעלמאַן — אַריטמעטיקע, ייִדיש א"אַ. אין אַ יאָר שפּעטער האָט מען שױן געבראַכט פּראָפֿעסיאָנעלע לערערס פֿאַר העברעיִשע און װעלטלעכע לימודים, די שולע האָט זיך אַנטװיקלט און איר דערפֿאָלג איז געװען גרױס.

ס׳איז הײַנט שװער איבערצוגעבן װי גרױס איז געװען דער איבערברוך אין ייִדישן לעבן אין די יאָרן 1917–1918. נאָך אַזױ פֿיל יאָרן פֿון צאַרישער רעפּרעסיע און רעכטלאָזיקײט, האָבן כװאַליעס פֿון פֿרײַהײט פֿאַרכאַפּט מיט זיך די ייִדישע באַפֿעלקערונג, און מיט אַ שטאַרקן שטראָם מיטגעריסן און צײַטנװײַז צעשטערט אַלטע אײַנגעפֿונדעװעטע פֿאָרמען פֿון לעבנס־שטײגער. ס׳איז געװען אַ מין „שטורעם און דראַנג“־פּעריאָד אין ייִדישן קולטור־לעבן אין שטעט און שטעטלעך אין פּױלן: אַלץ האָט זיך געריסן צו קולטור און װיסן.

די גרינדונג פֿון דער ציוניסטישער אָרגאַניזאַציע, די העברעיִשע שולע, די גאַסן־זאַמלונגען פֿאַר קרן־קימת דורך די דאַן יונגע מײדלעך באַפּוצטע מיט װײַס־בלױע סטענגעס (פֿרימעט זאַקאַליק, דבֿורה ליבפֿרײַנד, ריװע ראָטבױם, פֿײגעלע זאַלצמאַן, חווה גאָלדפֿינגער א"אַ), דער „קולטור־פֿאַראײן“, די קאָנצערטן, דעקלאַמאַציעס — נאָר װער עס האָט דאָס מיטגעלעבט קען אָפּשאַצן די גרױסע איבערקערעניש, װאָס איז פֿאָרגעקומען דאַן אין די קאָצקער געסלעך. כאַראַקטעריסטיש פֿאַר קאָצק, אַז עס האָט זיך אַפֿילו געשאַפֿן דאַן אַ ציוניסטישע שטיבל (אַ מנין), װוּ מען האָט געדאַװנט שבתים און יום־טובֿים (דער שליח־ציבור איז געװען יעקבֿ הערץ, אַ זון פֿון אַ פֿרומער חסידישער משפּחה װעלכער האָט געלערנט יונגערהײט אין ישיבֿות. אַ פֿײַנער מנגן מיט אַ קלינגענדיקער שטימע פֿלעגט ער צוציִען אין ציוניסטישן מנין אױך פֿון אַנדערע שולן און שטיבלעך: איבער הױפּט איז געװען באַקאַנט זײַן סליחות זאָגן.)

די געװאַלדיקע געזעלשאַפֿטלעכע קולטורעלע און פּאָליטישע באַװעגונג האָט דערגרײכט איר העכסטן פּונקט, װען עס איז אָנגעקומען אין קאָצק, ענדע 1917, די ידיעה װעגן דער באַלפֿור־דעקלאַראַציע. עס איז אױסגעבראָכן אַן אױסערגעװײנלעכע פֿרײד. עס זענען אײַנגעאָרדנט געװאָרן אימפּאָזאַנטע גלענצנדיקע פֿאַרזאַמלונגען אין דעם ציוניסטישן לאָקאַל און אין דער גרױסער שול. ניט נאָר ציוניסטן — פֿאָלקסמענטשן, „עמך“, בעלי־מלאָכות, אַלע זענען פֿאַרכאַפּט געװאָרן מיט דער פֿרײלעכער בשׂורה.

די פֿרײדיקע אַטמאָספֿער האָט אָבער לאַנג ניט געדױערט. ענדע 1918, נאָכן אונטערשרײַבן דעם װאָפֿן־שטילשטאַנד־פּאַקט, פֿאַרלאָזט דאָס דײַטשע מיליטער אונדזער שטעטל, און די פּאָליאַקן פֿאַרנעמען די מאַכט און די אַמטן. עס שאַפֿט זיך אַן אומאָפּהענגיקע פּױלישע רעפּובליק אױף די חורבֿות פֿון רוסלאַנד, דײַטשלאַנד און עסטרײַך — אָבער זײערע נאַציאָנאַלע אַספּיראַציעס זענען פֿאַרסמט מיט אַנטיסעמיטישע לאָזונגען. באַלד הייבן זיך אָן איבערפֿאַלן אױף ייִדן אונטער װעגס. אין דאָרף שטשעפּעלין בײַ קאָצק װערט דערמאָרדעט דורך פּאָליאַקן דוד שטשעפּעלינער, דער מיל־באַזיצער...

אָט אַזױ איז צערונען אַ פֿרישע אילוזיע.
