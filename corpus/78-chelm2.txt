נישט אַלע װייסן דערפֿון, נאָר כעלעם האָט אַ מאָל געהאַט אַ מלך. געהייסן האָט ער ויזתא דער ערשטער. ויזתא איז נישט בלױז געװען אַ ויזתא, נאָר אױך זייער אַ בייזער, אומגעהױער שטרענג מיט זײַנע אונטערטאַנען. ער האָט אָנגעטאָן אַזױנע צרות אין כעלעם, אַז ס'האָט נישט געפֿעלט אַ סך, אַז כעלעם זאָל אונטערגיין צוליב אים. ס'איז דערגאַנגען דערצו, אַז ס'איז געװאָרן אַ רעװאָלוציע אין כעלעם און ויזתא האָט געמוזט אַראָפּ פֿון בענקל.
ויזתא האָט נישט געהאַט קײן חכמים, װאָס מיט זיי האָט ער זיך באַראָטן. װען ס'איז אים עפּעס אײַנגעפֿאַלן אַ געדאַנק װי אַזױ צו פֿאַרבעסערן די לאַגע אין כעלעם איז דאָס באַלד געװאָרן אַ געזעץ. װי אַ סך אַנדערע טיראַנען פֿאַר אים און נאָך אים האָט ויזתא מיקלאָמפּערשט געװאָלט טאָן גוטס, אָבער דאָס גוטע איז אַרױס שלעכט.
אויף איבערצוגעבן די גאַנצע געשיכטע פֿון ויזתא דעם ערשטן, װאָלט מען געדאַרפֿט אָנשרײַבן אַ דיק בוך. אַזאַ בוך האָט געשריבן דער באַרימטער שרײַבער דלפֿון. מיר דאָ װעלן בלויז איבערגעבן אייניקע פֿאַקטן וועגן ויזתא און זײַן הערשאַפֿט.
איידער ויזתא איז געקומען צו דער מאַכט איז כעלעם געװען אַ שטילע שטאָט. ס'זענען דאָרט געװען אַ פּאָר גבֿירים, אַ סך אָרעמע־לײַט, װי אין אַלע אַנדערע שטעט. געהערשט האָבן דאַמאָלס זעקס חכמים. װען כעלעם האָט געהאַט אַ פּראָבלעם, איז מען אַװעק צו די זעקס חכמים זיי זאָלן געבן אַן עצה. די חכמים זענען אַלע געווען פֿויל און ס'האָט געדויערט זייער לאַנג ביז זיי האָבן באַהאַנדלט די פּראָבלעם. עס איז אַלע מאָל אויסגעקומען אַזױ אַז די חכמים זענען געווען צעטיילט אין זייער מיינונג גלײַך אויף גלײַך. דרײַ חכמים האָבן געזאָגט, אַז ס'איז טאָג און די אַנדערע דרײַ האָבן געזאָגט אַז ס'איז נאַכט. אַזױ װי אַ געזעץ האָט געקאָנט אַרױסגעגעבן װערן בלויז דורך אַ מערהייט, זענען יאָרן אַװעק און קיין שום נײַ געזעץ איז נישט געשאַפֿן געװאָרן. אַלץ איז געבליבן בײַם אַלטן. די גבֿירים זענען געװאָרן אַלץ רײַכער, די אָרעמע־לײַט — אַלץ אָרעמער. די מערסטע כעלעמער גבֿירים זענען געווען זייער קאַרג און זיי האָבן נישט אויסגעגעבן זייער געלט, נאָר עס געהאַלטן אין די שטיוול. פֿרײַטיק, ווען זיי זענען געגאַנגען אין באָד אַרײַן, האָבן זיי געלאָזט די שטיװל אין פֿאָדערהױז און גנבֿים האָבן דאָס געלט צוגעגנבֿעט. די גנבֿים װאָלטן געװאָרן שטיין רײַך, אָבער די גנבֿים אַלײן פֿלעגן אױך גיין אין באָד אַרײַן און אַנדערע גנבֿים האָבן דאָס בײַ זיי צוגעגנבֿעט. ווער עס זענען געווען די לעצטע גנבֿים און װאָס זײ האָבן געטאָן מיט דעם געלט, איז נישט באַקאַנט ביז הײַנט, עס איז אַ סבֿרא, אַז זיי זענען אַװעק מיט דעם געלט קיין אַמעריקע און דערפֿון איז אַמעריקע אַזױ רײַך.
ויזתא איז געװען פֿון פֿאַך אַ קצבֿ, ער איז אויך געווען דער תּלין פֿון כעלעם. אָבער יאָרן זענען אַריבער און ויזתא האָט נישט געהאַט קיין געלעגנהייט אָפּצוהאַקן בײַ עמעצן דעם קאָפּ דערפֿאַר, װײַל די חכמים פֿון כעלעם זענען קיין מאָל נישט געווען אײַנשטימיק אין קיין שום זאַך. בלויז אין איין פֿאַל האָבן די חכמים געמאַכט אַ פּשרה. עס איז געווען אין כעלעם אַ מערדער, װאָס פֿלעגט אַרומגיין אין די נעכט, באַרױבן די לײַט און דערנאָך זײ דערשטיקן. װען מ'האָט אים ענדלעך געכאַפּט און אים געשטעלט פֿאַר אַ געריכט, האָבן די כעלעמער חכמים נישט געקאָנט אײַנשטימען װאָס מע זאָל מיט אים טאָן. דרײַ האָבן געהאַלטן, אַז מע דאַרף אים אָפּהאַקן דעם קאָפּ. די אַנדערע דרײַ האָבן געהאַלטן אַז מע דאַרף אים דעם קאָפּ נישט אָפּהאַקן. נאָך לאַנגע רייד איז מען געקומען צו אַ פּשרה: מע זאָל אים אָפּהאַקן אַ האַלבן קאָפּ. ויזתא האָט אויסגעפֿירט דעם אורטייל און ער האָט דערפֿאַר באַקומען דרײַ גראָשן.
נישט לאַנג נאָך דעם האָט ויזתא צונויפֿגענומען אַ בינטל קצבֿים און זיי האָבן פֿאַרכאַפּט די מאַכט אין כעלעם. די זעקס חכמים האָט ויזתא געלאָזט קעפּן. עס איז אַנטשטאַנען די מלוכה פֿון ויזתא דעם ערשטן.
קודם־כּל האָט ויזתא זיך געלאָזט אויסבויען אַ פּאַלאַץ. ער האָט זיך באַנוצט דערבײַ מיט שקלאַפֿן־אַרבעט. ויזתא האָט אַרױסגעגעבן אַ געזעץ, אַז אַלע יענע, װאָס װױנען נישט אין כעלעם גופֿא, נאָר אין די הינטערשטעט זענען קנעכט. ער האָט באַקומען אַ סך קנעכט און זיי האָבן פֿאַר אים געבויט אַ פּאַלאַץ. דערנאָך האָט ויזתא גענומען זעקס װײַבער. ער האָט זיך געלאָזט מאַכן אַ קרוין מיט הונדערט גלעקלעך און װען ויזתא איז געגאַנגען מיט דער קרוין אויפֿן קאָפּ, האָבן די גלעקלעך געקלונגען. ויזתא האָט געהאַלטן, אַז ס'איז אַן אומכּבֿוד פֿאַר אַ קעניג צו טראָגן אַ פּאַסיק אויף די הױזן אָדער שלייקעס. צװײ קנעכט זענען מיטגעגאַנגען מיט אים און צוגעהאַלטן זײַנע הױזן זיי זאָלן נישט אַראָפּפֿאַלן.
ווען ויזתא האָט אײַנגעזען, אַז ער איז זיכער מיט דער מאַכט, האָט ער באַשלאָסן צו פֿאַרבעסערן די לאַגע אין כעלעם. ער האָט געהאַט די אַמביציע כעלעם זאָל װערן גרויס, רײַך, שטאַרק. ער האָט זיך אויסגעדריקט, אַז אַ צײַט װעט קומען װען כעלעם אונטער דער הערשאַפֿט פֿון ויזתא װעט געוועלטיקן איבער אַלע שטעט פֿון דער וועלט.
װי שוין דערמאָנט, זענען אין יענער צײַט געווען זייער פֿיל אָרעמע־לײַט אין כעלעם. עס איז געקומען צום קעניג אַ דעלעגאַציע און זײ האָבן געזאָגט:
— אַדוני ױזתא, מיר און די מערסטע כעלעמער פֿאַרדינען נישט גענוג אויסצוהאַלטן אונדזערע ווײַבער און קינדער. װאָס זאָלן מיר טאָן?
ויזתא האָט געפֿרעגט:
— פֿאַרדינט איר גענוג אויסצוהאַלטן זיך אַליין?
— פֿאַר אונדז אַלײן װאָלט געקלעקט.
— אויב אַזױ, גיב איך אַרױס אַ געזעץ, אַז אַלע אָרעמע־לײַט זאָלן זיך גטן מיט די װײַבער — האָט ויזתא געזאָגט. — װי באַלד איר װעט נישט האָבן קיין װײַבער, װעט איר פֿאַרשפּאָרן זיי אויסצוהאַלטן און אַלץ װעט זײַן גוט און ווויל.
װען עס איז געװאָרן באַקאַנט אין כעלעם, אַז אַלע אָרעמע־לײַט מוזן זיך גטן מיט די װײַבער, איז געװאָרן אין כעלעם אַ גרױס געשרײ און אַ געווײן. אָבער ויזתאס משרתים, די געוועזענע קצבֿים און איצטיקע תּלינים, זענען אומגעגאַנגען פֿון הױז צו הויז און געצוווּנגען די אָרעמע־לײַט צו גטן זייערע װײַבער. אַזױ װי געגטע פּאָרלעך קענען נישט בלײַבן וווינען צוזאַמען און אַזוי װי ס'איז גראָד געווען װינטער און מ'האָט די װײַבער מיט די קינדער נישט געקאָנט אַרױסטרײַבן אין גאַס, האָבן די מענער געמוזט פֿאַרלאָזן די הײַזער.
אָבער װוּ זאָלן װוינען די מענער?
ויזתא האָט געפֿונען אַן עצה: די מענער זאָלן אַװעק אין װאַלד, אױסהאַקן ביימער און אויפֿבויען אַ באַראַק.
ס'איז נישט לײַכט צו האַקן ביימער אין מיטן װינטער און צו בויען אַ באַראַק. אַ סך מענער האָבן זיך פֿאַרקילט און געהוסט. אַחוץ דעם האָבן די װײַבער מער נישט געקראָגן קיין געלט פֿון זייערע מענער און זיי מיט די קינדער האָבן געהונגערט. אַ דעלעגאַציע ווײַבער איז אַװעק צום קעניג ויזתא מיט אַ קלאָג, אַז כעלעם האַלט בײַם אונטערגיין.
ויזתא האָט געטאָן אַ שאָקל מיטן קאָפּ, אַלע גלעקלעך פֿון זײַן קרוין האָבן זיך צעקלונגען, און ער האָט געזאָגט:
— זאָלן די מענער און די װײַבער צוריק חתונה האָבן.
די מענער האָבן איבערגעלאָזט דעם נישט־פֿאַרענדיקטן באַראַק און האָבן צוריק חתונה געהאַט מיט די ווײַבער. עס איז געװען אַ מינהג אין כעלעם, אַז אַ חתן אַרבעט נישט די ערשטע דרײַסיק טעג נאָך דער חתונה און אַזױ װי די כעלעמער זענען אַלע געווען זייער פֿויל, האָבן זיי זיך געהאַלטן בײַ דעם מינהג זייער שטאַרק. כעלעם האָט געפֿײַערט אַ דרײַסיק־טאָגיקן יום־טובֿ, אָבער ס'איז נישט געווען װאָס צו עסן. די בעקערס האָבן נישט געבאַקן. די האָלצהעקערס האָבן נישט געהאַקט קיין האָלץ. די קרעמער האָבן פֿאַרמאַכט די קראָמען. ס'איז געװאָרן אַ הונגער אין כעלעם.
ויזתא האָט געטאָן אַ שאָקל מיטן קאָפּ. די קרוין האָט זיך צעקלונגען מיט אַלע גלעקלעך און ער האָט געזאָגט:
— זאָל דער יום־טובֿ אָפּגעלײגט װערן אויפֿן זומער. זומער קאָן מען קריגן אין װאַלד יאַגדעס, בערעלעך, שװאָמען. ווינטער איז צו קאַלט צו פֿאַסטן. זאָלן גלײַך די כעלעמער חתנים זיך װידער נעמען צו דער אַרבעט.
די כעלעמער מענער האָבן זיך גענומען צוריק צו דער אַרבעט, אָבער דער דלות איז געבליבן דלות. נישט דאָס גטן זיך און נישט דאָס חתונה האָבן האָט געהאָלפֿן.
ויזתא האָט געטאָן אַ שאָקל מיטן קאָפּ, אַלע גלעקלעך פֿון דער קרוין האָבן זיך צעקלונגען און ער האָט אַרױסגעגעבן אַ נײַ געזעץ:
— פֿון הײַנט אָן און ווײַטער קריגט יעדער אַרבעטער אין כעלעם דאָס טאָפּלטע געלט פֿאַר זײַן אַרבעט. אויב אַ האָלצהעקער האָט געקראָגן דרײַ גראָשן פֿאַר צעהאַקן אַ פֿור האָלץ, זאָל ער איצט קריגן זעקס גראָשן. אױב אַ שוסטער האָט געקראָגן צוויי גולדן פֿאַר אַ פּאָר שיך, זאָל ער איצט קריגן פֿיר גולדן. אַזוי אַרום וועלן די אָרעמע־לײַט פֿאַרדינען טאָפּלט און דער דלות אין כעלעם װעט פֿאַרשווינדן.
אין כעלעם איז געװאָרן אַ גרויסע שׂימחה. דער עיקר האָבן זיך געפֿרייט די אָרעמע־לײַט. מ'האָט געזען מאַנסלײַט און ווײַבער טאַנצן אין דרויסן אין שניי, פּאַטשן מיט די הענט און רופֿן:
— לעבן זאָל אונדזער קעניג ויזתא!
אָבער די שׂימחה האָט נישט לאַנג געדויערט. ערשטנס האָט כעלעם נישט געהאַט גענוג געלט צו צאָלן אַזוינע הויכע פּרײַזן. אַחוץ דעם איז געװאָרן אַ יקרות: אַ האָלצהעקער האָט טאַקע געקראָגן זעקס גראָשן פֿאַר צעהאַקן אַ פֿור האָלץ, אָבער װען ער איז געגאַנגען צו אַ שוסטער און געפּרוּווט באַשטעלן אַ פּאָר שטיוול, האָט מען פֿאַרלאַנגט פֿון אים פֿיר גולדן. די ווירטסלײַט האָבן פֿאַרלאַנגט מע זאָל זיי העכערן דאָס דירה־געלט. די קרעמערס האָבן געפֿאָדערט העכערע פּרײַזן פֿאַר סחורה. װען ויזתא האָט זיך דערוווּסט װאָס עס טוט זיך אָפּ אין כעלעם, האָט ער איבערגעטראַכט די לאַגע, געטאָן אַ שאָקל מיטן קאָפּ, אַז אַלע גלעקלעך אין דער קרוין האָבן געקלונגען, און געזאָגט:
— די פּרײַזן מוזן בלײַבן די זעלבע. ווער ס'וועט העכערן דעם פּרײַז פֿון סחורה, מוז גיין אין תּפֿיסה.
נו, אָבער דאָס געזעץ האָט נישט געהאָלפֿן. אַפֿילו די שטראָפֿן האָבן נישט געהאָלפֿן. סחורות זענען געװאָרן אַלץ טײַערער. אַ צאָל סוחרים האָבן באַהאַלטן זייער סחורה. אין כעלעם איז געװאָרן אַ יקרות און אַ הונגער.
ווען ויזתא האָט זיך דערוווּסט, אַז דאָס געזעץ העלפֿט נישט, האָט ער אַ שאָקל געטאָן מיטן קאַפּ, אַז אַלע גלעקלעך אין דער קרוין האָבן געקלונגען, און ער האָט געזאָגט:
— ס'איז קלאָר, אַז אַלע צרות קומען פֿון געלט. דערפֿאַר באַשטים איך, אַז פֿון הײַנט אָן און װײַטער װעט געלט פֿאַרלירן יעדע װערט אין כעלעם. דאָס גאַנצע געלט מוז מען ברענגען צו מיר. אין דרײַ טעג צײַט מוז כעלעם בלײַבן אָן געלט.
— אויב, אַזױ, ויזתא, װי אַזױ װעט מען קויפֿן סחורה? װי אַזױ װעט מען קריגן באַצאָלט פֿאַר אַרבעט?
דער קעניג האָט איבערגעטראַכט אַ װײַל און געזאָגט:
— קיין געלט קאָן מען נישט עסן. פֿון הײַנט אָן און װײַטער וועלן אַלע אַרבעטער ברענגען זייער אַרבעט צו מיר און מײַנע מענטשן װעלן צעטיילן די סחורות יעדן לױט זײַן באַדערפֿעניש. װי באַלד עס װעט נישט זײַן קיין געלט, װעלן נישט זײַן קיין רײַכע און קיין אָרעמע־לײַט, און קיינער װעט קיינעם נישט מקנא זײַן, כעלעם װעט ווערן אַ גן־עדן אויף דער וועלט.

די נײַעס אַז געלט האָט פֿאַרלױרן יעדע װערט און אַז ס'וועלן מער נישט זײַן קיין אָרעמע און רײַכע האָט זיך גיך פֿאַרשפּרײט איבער כעלעם. די אָרעמע־לײַט האָבן געטאַנצט איבער די גאַסן און גערופֿן:
— פֿון הײַנט אָן װעלן אַלע זײַן אָרעמע־לײַט!
און זײ האָבן גערופֿן:
— לעבן זאָל אונדזער קעניג ויזתא דער גרויסער!
די גבֿירים האָבן אױסגעגראָבן גריבער און באַגראָבן דאָס גאָלד, דאָס זילבער און אַלע װערטפֿולע חפֿצים. װען ויזתאס לײַט זענען געקומען צונעמען בײַ די גבֿירים זייער געלט, האָבן זײ געפֿונען ליידיקע קאַסעס.
אויף ויזתאס באַפֿעל האָט מען די גבֿירים אַרױסגעטריבן פֿון די הײַזער און ס'האָבן זיך דאָרט אַרײַנגעצױגן די אָרעמע־לײַט. די גבֿירים זײַנען אַװעק שלאָפֿן אין הקדש.
צו מאָרגנס האָט ויזתא געהייסן אַלע אַרבעטער ברענגען זייער אַרבעט אויף אַ פּלאַץ נעבן פּאַלאַץ. שוסטערס האָבן געבראַכט נישט־פֿאַרענדיקטע שיך, שנײַדערס — אָנגעהױבענע מלבושים. אַ סטאָליער האָט געבראַכט אַ שראַנק אָן טירן. אַ בענדער — אַ פֿאַס אָן רייפֿן. מ'האָט אָנגעלײגט אַ גאַנצן באַרג מיט זאַכן. פֿאַר נאַכט צו האָט ויזתא געהייסן אַז אַלע כעלעמער זאָלן זיך אויסשטעלן אין אַ רייע און ויזתאס לײַט האָבן אויסגעטיילט זאַכן. אַזױ ווי אַלע זאַכן זענען געװאָרן צונויפֿגעמישט און ס'איז צוגעפֿאַלן דער אָװנט, האָט מען נישט געקאָנט געבן די לײַט גענוי װאָס זיי װילן. איינער האָט באַקומען צװיי רעכטע שטיוול און דער אַנדערער — צװײ לינקע שטיװל. אַ מאַנסביל האָט געקראָגן אַ קלייד, און אַ פֿרוי — אַ פּאָר מאַנסבילשע הויזן. אַ כעלעמער װאָס האָט זיך גענייטיקט אין אַ שטול, האָט באַקומען אַ פֿאַס. אַ װײַבל װאָס האָט פֿאַרלאַנגט אַ װיג פֿאַר איר קינד, האָט באַקומען אַ זייגער. דערצו איז די רייע געווען אַזאַ לאַנגע און די צעטיילער אַזױ לאַנגזאַם אַז די כעלעמער זײַנען געשטאַנען אין דער רייע ביז פֿאַרטאָג.
צו מאָרגנס האָבן די כעלעמער אַרבעטער נישט געהאַט קיין כּוח צו אַרבעטן. זיי האָבן אויך נישט געקאָנט קריגן קיין סחורה אויף װאָס צו אַרבעטן. אַ דעלעגאַציע איז אַװעק צו ויזתאן און געטענהט:
— אַדוני ויזתא, אָן געלט קאָן כעלעם נישט אויסקומען.
ויזתא האָט געטאָן אַ שאָקל מיטן קאָפּ, אַלע גלעקלעך האָבן זיך צעקלונגען און ער האָט געזאָגט:
— זאָל מען דרוקן פּאַפּירן געלט מיט מײַן חתימה און ס'וועט ווידער זײַן געלט אין כעלעם. דאָס געלט װעט צעטײלט װערן אַלע גלײַך. יעדער איינער אין כעלעם װעט קריגן טויזנט ויזתא־טאָלערס.
װען די כעלעמער לײַט האָבן דערהערט די גוטע בשׂורה, איז געװאָרן אַ גרױסע שׂימחה. גאַנץ כעלעם האָט געזאָלט װערן רײַך. ס'האָט נישט לאַנג געדויערט און יעדער כעלעמער האָט געקראָגן טױזנט טאָלער. די לײַט זענען אַװעק אין די געוועלבן קויפֿן סחורה. די ערשטע קונים האָבן אַלץ אױסגעקױפֿט. די אַנדערע האָבן מער גאָרנישט געקראָגן פֿאַר זייער געלט.
אַ דעלעגאַציע איז אַװעק צום קעניג ויזתא מיט אַ טענה אַז מע קאָן פֿאַר דעם געלט גאָרנישט קריגן. דער קעניג ויזתא האָט געטאָן אַ שאָקל מיטן קאָפּ, אַלע גלעקלעך אין דער קרוין האָבן זיך צעקלונגען און ער האָט געזאָגט:
— ס'זעט אױס אַז טויזנט טאָלער איז צו פֿיל געלט פֿאַר יעדן איינעם. זאָל יעדער כעלעמער צוריקגעבן פֿון די טויזנט טאָלער נײַן הונדערט און נײַנציק. װען יעדער כעלעמער װעט האָבן בלױז צען טאָלער, װעט ער נישט קאָנען קויפֿן אַזױ פֿיל און ס'וועט זײַן סחורה פֿאַר יעדן.
װען די כעלעמער לײַט האָבן געהערט, אַז זיי וועלן ווערן אויס גבֿירים, האָט דאָס זיי זייער פֿאַרדראָסן. אָבער אַ געזעץ איז אַ געזעץ. די כעלעמער האָבן זיך אויסגעשטעלט אין אַ לאַנגער רייע װאָס האָט זיך געצויגן איבער האַלב כעלעם און מ'האָט צוריקגעגעבן דאָס געלט. נישט אַלע האָבן געהאַט גענוג געלט צוריקצוגעבן. אַ סך האָבן געהאַט באַלד אין דער פֿרי אויסגעגעבן זייער געלט אין די קראָמען. ויזתא האָט געהייסן אַז די לײַט װאָס האָבן נישט צוריקגעגעבן נײַן הונדערט און נײַנציק טאָלער, זאָל מען אײַנזעצן אין תּפֿיסה.
— סטײַטש, די תּפֿיסות זענען דאָך פֿול אָנגעפּאַקט מיט גנבֿים, גזלנים און אַנדערע פֿאַרברעכער — האָט געטענהט ויזתאס הויפּט־גענעראַל לעקיש לעקישאָוויטש.
— זאָל מען די גנבֿים און די אַנדערע פֿאַרברעכער אַרױסלאָזן אויף דער פֿרײַ — האָט ויזתא געענטפֿערט. — אָבער בתּנאַי זײ זאָלן געבן אַ װאָרט אַז פֿון הײַנט אָן און ווײַטער וועלן זיי זײַן ערלעכע לײַט.
אַזױ איז געשען. מ'האָט אַלע פֿאַרברעכער אַרױסגעלאָזט פֿון די תּפֿיסות און מ'האָט אַרײַנגעזעצט די יעניקע װאָס האָבן נישט געקאָנט צוריקצאָלן. די גנבֿים האָבן אַלע געגעבן אַן ערנװאָרט אַז פֿון הײַנט אָן און װײַטער װעלן זיי װערן ערלעכע לײַט.
יענע נאַכט זענען די גנבֿים, די רױבער און די מערדער באַפֿאַלן די כעלעמער לײַט און מ'האָט זײ באַגנבֿעט, באַרױבט. אַ צאָל כעלעמער האָט מען דערהרגעט. באַלד אין דער פֿרי װען ויזתא איז אויפֿגעשטאַנען פֿון שלאָף, האָט אים לעקיש לעקישאָװיטש געמאָלדן װאָס די גנבֿים, רױבער און מערדער האָבן אָפּגעטאָן.
— זאָל מען גלײַך אַלע גנבֿים, רויבער און מערדער צוריק אײַנזעצן אין תּפֿיסה! — האָט ויזתא באַפֿױלן.
— סטײַטש, די תּפֿיסות זענען אַזוי אָנגעפּאַקט אַז מע קאָן דאָרט קיין שפּילקע נישט אַרײַנשטעקן — האָט לעקיש לעקישאָװיטש געטענהט.
— זאָל מען גלײַך נעמען בויען אַ נײַע תּפֿיסה — האָט ויזתא גערופֿן.
— װער זאָל בויען? — האָט לעקיש לעקישאָװיטש געפֿרעגט.
— אַזױ װי די תּפֿיסה איז פֿאַר דער טובֿה פֿון די ערלעכע לײַט, זאָלן זיי בויען די תּפֿיסה.
ויזתאס באַאַמטע זענען אַװעק איבערגעבן דעם באַפֿעל מע זאָל אָנהייבן בויען שנעל אַ תּפֿיסה. אָבער די כעלעמער לײַט האָבן געזאָגט: מיר זענען שװאַך פֿון הונגער, מיד פֿון שטיין אין די רייען און מיר האָבן נישט קיין כּוח צו בויען. זאָל מען אונדז געבן צו עסן, װעלן מיר האָבן כּוח צו בויען אַ תּפֿיסה.
ווען ויזתא האָט זיך דערוווּסט אַז די כעלעמער ערלעכע לײַט זאָגן זיך אָפּ צו בויען אַ תּפֿיסה, איז ער געװאָרן זייער אין כּעס און געשריגן:
— דאָס איז סאַבאָטאַזש!
ער האָט געהייסן זײַנע סאָלדאַטן מע זאָל צווינגען די כעלעמער צו בויען די תּפֿיסה.
— ווער װעט זיי צווינגען? — האָט לעקיש לעקישאָװיטש געפֿרעגט. — מיר האָבן נישט גענוג פּאָליצײ װאָס זאָלן אַכטונג טאָן אויף אַזאַ גרױסן עולם סאַבאָטאַזשניקעס.
ויזתא האָט נאָכגעטראַכט, געטאָן אַ שאָקל מיטן קאָפּ אַז אַלע גלעקלעך האָבן זיך צעקלונגען און געזאָגט:
— זאָל מען געבן די גנבֿים, רויבער און מערדער געווער און זיי באַשטימען פֿאַר פּאָליציאַנטן. זיי וועלן אַכטונג טאָן אַז די ערלעכע לײַט זאָלן בויען די תּפֿיסה.
ווען די גנבֿים, רויבער און מערדער האָבן דערהערט אַז זיי וועלן קריגן געווער פֿון קעניגלעכן אַרסענאַל, זענען זיי געװאָרן זייער פֿריילעך, און גערופֿן:
— פֿון אַלע ויזתאס װאָס האָבן װען ס'איז געלעבט, איז אונדזער ויזתא דער גרעסטער ויזתא!
באַלד זענען זיי אַלע געװאָרן באַוואָפֿנט מיט שווערדן, שפּיזן און װאָס נאָר מ'האָט געקאָנט קריגן אין דעם כעלעמער אַרסענאַל.
יענע נאַכט האָבן די כעלעמער פֿאַרברעכער צוגענומען בײַ די כעלעמער לײַט דאָס לעצטע ביסל האָב־און־גוטס. מ'האָט אױפֿגעבראָכן אַלע שענקען און מ'האָט געטרונקען און געהוליעט ביז טאָג. אַ צאָל הײַזער האָט מען אונטערגעצונדן. גאַנץ פֿרי האָבן די פֿאַרברעכער אַרומגערינגלט ויזתאס פּאַלאַץ און פֿאַרלאַנגט ויזתא זאָל צו זיי אַרויסקומען.
ויזתא איז געשמאַק געשלאָפֿן און ווען לעקיש לעקישאָװיטש האָט אים אויפֿגעוועקט, איז ער געװאָרן זייער אין כּעס. פֿון צעמישטקייט האָט ער אָנגעטאָן די קרוין פֿאַרקערט. די צוויי קנעכט װאָס האָבן געוויינטלעך צוגעהאַלטן די קעניגלעכע הויזן, זענען איבער נאַכט געהאַט אַװעק אַהיים צו זײערע װײַבער און קינדער און ויזתא האָט געמוזט אַלײן צוהאַלטן די הױזן — אַ גרויסער בזיון פֿאַר אַ קעניג. װען דער קעניג איז אַ באָרװעסער אַרױסגעקומען אויפֿן גאַניק, האָט דער עלטסטער פֿון די גנבֿים, לקחנער, געזאָגט:
— קעניג ויזתא, מיר זענען גרייט צו העלפֿן בויען אַ תּפֿיסה, אָבער נישט אַז מיר זאָלן דאָרט זיצן. מיר זענען שוין גענוג געזעסן.
— װער דען זאָל דאָרט זיצן? — האָט ויזתא געפֿרעגט.
— די ערלעכע לײַט.
ויזתא איז געװאָרן זייער בייז. ער האָט געװאָלט אָנשרײַען אויף די גנבֿים, אָדער זיי לאָזן אַרעסטירן. אָבער װען ער האָט געזען אַז זיי זענען באַוואָפֿנט פֿון קאָפּ ביז די פֿיס, איז ער געװאָרן ווײכער. ער האָט אַ זאָג געטאָן:
— זאָל נאָר זײַן אַ תּפֿיסה, װעט שוין עמעץ דאָרט זיצן, — נישט אַזױ לעקיש לעקישאָװיטש?
און דער קעניג האָט זיך צעלאַכט מיט אַ הייזעריק געלעכטער. ס'איז געווען לעקיש לעקישאָװיטשעס אױפֿגאַבע שטענדיק מיטצולאַכן מיט ויזתאן.
װען די ערלעכע לײַט האָבן זיך דערוווּסט אַז ויזתא איז געװאָרן דער קעניג פֿון די גנבֿים און אַז זיי, די ערלעכע לײַט, וועלן מוזן בויען אַ תּפֿיסה פֿאַר זיך, — האָבן זיי ענדלעך פֿאַרלוירן דאָס געדולד און געמאַכט אַ רעװאָלוציע. די ערלעכע לײַט האָבן זיך באַװאָפֿנט מיט מעסערס, העק, שטעקנס און װאָס זיי האָבן געקראָגן. עס איז אַנטשטאַנען אַ מלחמה צװישן די ערלעכע לײַט און די גנבֿים, און נאָך אַ סך פֿאַרלוסטן האָבן די ערלעכע לײַט געזיגט. מ'האָט אַרױסגעלאָזט פֿון תּפֿיסה די לײַט װאָס האָבן נישט געקאָנט צוריקגעבן די 990 טאָלער און מ'האָט אַרײַנגעשיקט צוריק די גנבֿים. דערנאָך זענען די ערלעכע לײַט אַװעק צום פּאַלאַץ און מ'האָט געצוווּנגען ויזתאן אַראָפּצוקריכן פֿון טראָן. אַזױ ווי קיינער האָט נישט צוגעהאַלטן זײַנע הויזן זענען זיי פֿון אים אַראָפּגעפֿאַלן. די ערלעכע לײַט האָבן אַראָפּגענומען פֿון ויזתאן די קרוין צו שמעלצן נײַ געלט פֿאַר אַ נײַער כעלעמער רעגירונג. ויזתא און לעקיש לעקישאָװיטש האָט מען אַרײַנגעזעצט אין תּפֿיסה.
די כעלעמער לײַט האָבן װידער אויסגעקליבן זעקס חכמים זײ זאָלן מישפּטן ויזתאן פֿאַר די צרות װאָס ער האָט אָנגעטאָן די כעלעמער. דרײַ חכמים האָבן געהאַלטן אַז מע דאַרף ויזתאן אָפּהאַקן דעם קאָפּ, די אַנדערע דרײַ האָבן געהאַלטן אַז מע דאַרף נישט אָפּהאַקן. מ'האָט געמאַכט אַ פּשרה און מ'האָט אָפּגעהאַקט בײַ ויזתאן אַ האַלבן קאָפּ.
לעקיש לעקישאָװיטש איז געװאָרן אַ משרת בײַ די זעקס חכמים. ווען איינער פֿון זיי האָט געלאַכט האָט לעקיש לעקישאָװיטש מיטגעלאַכט און אַזױ האָט ער פֿאַרדינט זײַן ברויט.
כעלעם איז ביסלעכווײַז געװאָרן ווידער דאָס אַלטע כעלעם. די גבֿירים האָבן געפּרוּווט אױסגראָבן דאָס גאָלד און זילבער אָבער עס איז פֿאַרשוווּנדן.
וווּ איז עס אַהינגעקומען?
אײן מיינונג איז געווען אַז גנבֿים האָבן עס אַרױסגעגנבֿעט.
פֿאַראַן אויך אַ טעאָריע אַז אונטער דער ערד לעבט אַ מאָנסטער װאָס עסט גאָלד און זילבער און אַז ער האָט עס אויפֿגעגעסן.
װי מאָדנע, נאָר עס זענען געבליבן אין כעלעם לײַט װאָס באַדויערן ויזתאס פֿאַל. זיי רופֿן זיך די ויזתאיסטן. זיי זאָגן, אַז װען ויזתא װאָלט געבליבן נאָך איין יאָר בײַ דער מאַכט װאָלט כעלעם געװאָרן אַ גליקלעכע שטאָט.
זיי האָבן אַפֿילו אַ פֿירער װאָס רופֿט זיך ויזתא דער צווייטער.