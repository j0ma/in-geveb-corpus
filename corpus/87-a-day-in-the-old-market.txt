ס׳װאַרפֿט זיך אין די אויגן יעדן, װער ס׳באַזוכט נאָר פּױלן, אַז צװישן די דאָרטיקע ייִדן הערשט אַ שרעקלעכע פּאַניק, ניט קײן מאָמענטאַלע, טאָג־ אָדער חודש־פּאַניק, אַרױסגערופֿן פֿון אָנגעלאָפֿענע שטורעם־געשעענישן, אַן איבערגײענדיקע און פֿאַרגײענדיקע און דעריבער אַ נאָרמאַלע אין אַ געװיסן זין, נאָר אַ באַשטענדיקע, אַ תּושבֿ־ און תּמיד־פּאַניק, װאָס האַלט אין קלעם די נשמה פֿון די מאַסן און געװעלטיקט איבער זײ יאָרן; אַ פּאַניק, װאָס פֿירט צו אַ ניט־גלױבן אין די אײגענע כּוחות, אין די אײגענע מעשׂים און אונטערנעמונגען, אין מאָרגנדיקן טאָג, אין אַ װיפֿל ס׳ניט איז בעסערער צוקונפֿט. און אױך װאַרפֿט זיך אין די אױגן אַזאַ נערװעז־צערודערטער צושטאַנד פֿון דער פּסיכיק פֿון די ייִדישע מאַסן, װאָס דערמאָנט אַ פּאָגראָם־צושטאַנד, אַ צושטאַנד, װען מען מוז זיך ראַטעװען, װען מען מוז לױפֿן, װען יעדער מוז זיך ראַטעװען, מוז אַרױסראַטעװען, װאָס ס׳איז מעגלעך און װיפֿל ס׳איז מעגלעך, װען באַטראַכטן, איבערלײגן, אױסאַרבעטן אַ פּלאַן, באַזונדערס קאָלעקטיװ האַנדלען, בציבור באַטראַכטן און זוכן אַן אױסװעג איז קײן צײַט ניטאָ און נאָך װײניקער נשמה־אױפֿגעלײגטקײט, און דעריבער טוט יעדער פֿאַר זיך, װאָס ער קאָן און װיפֿל ער קאָן. און נאָך װאַרפֿט זיך אין די אױגן, אַז די דאָזיקע עקאָנאָמישע פּאָגראָם־פּסיכיק, דער דאָזיקער סאָציאַלער נשמה־חורבן האָט פֿאַרכאַפּט, שטאַרקער אָדער שװאַכער, אַלע טײלן פֿון פּױלישן ייִדנטום, פֿון אױבן ביז סאַמע אונטן, און אַז די אינטעליגענץ, חוץ גאָר־גאָר װייניקע און זעלטענע אױסנאַמען, העלפֿט שטאַרק מיט צו פֿאַרגרעסערן און פֿאַרברײטערן די דאָזיקע תּושבֿ־ און תּמיד־פּאַניק, און, װי אינטעליגענץ האָט ליב, טרײַבט זי איבער און דערפֿירט צו סאַדיסטישער הנאה פֿון װירקלעכע און פֿאָרױסגעזעענע צרות און גזירות.
פֿאַרשטײט זיך, יעדער ייִדישער יחיד טוט זיך זײַן אַרבעט, איז פֿאַרשמײַעט‏‬ און פֿאַרהאַװעט, לױפֿט אין װאַרשטאַט אָדער פֿאַבריק, אַרבעט אָדער זוכט קונים אױף אָפּזעצן די סחורה, טראָגט אױף די פּלײצעס אַ צענפּודיקן קאַסטן אָדער שלעפּט אַ װעגעלע קױלן און גיסט זיך אָפּ מיט שװײס, שטײט אין קראָם און קוקט אַרױס אױף אַ קונה אָדער לױפֿט כאַפּן אַ גמילת־חסד, כּדי אָפּצאָלן אַ װעקסעלע אָדער צאָלן שטײַער, דרײט זיך אַרום אױף דער בערזע אָדער שטײט אין באַנק און בעט אַן הלוואה, כּדי קאָנען אױסקױפֿן אַ פּאַטענט אאַז״װ. דער יחיד װערט צו שטאַרק געטריבן פֿון דער נױט און פֿון דער סאָציאַלער מאַשין, אין װעלכער ער איז ניט מער װי אַ קלײן רעדעלע, אַז ער זאָל זיך קאָנען אָפּשטעלן און אַ קוק טאָן אין זײַן אײגענער נשמה און פּאַקן דעם ספֿק־װאָרעם, װאָס פּיקט דאָרטן און פֿרעסט אױף זײַנע כּוחות און זײַן גלױבן אינעם זיך און דערפֿאָלג פֿונעם שמײַען‏‬ און האַװען; אָבער דער גוטער קענער פֿון דער ייִדיש־פּױלישער מאַסע דערפֿילט באַלד, אַז דאָס שמײַען‏‬ איז אָן אינעװײניקסטן ברען, אָן פֿליגלען, מער אַ דרױסנדיקער אינערטער אימפּעט, װי אַ זיכער לױפֿן נאָך אַ באַשטימטן ציל, מער אַ טאָמער־יאָגעניש און אַן אפֿשר־דאָך־װאַרפֿעניש, װי אַ זיכער גײן אין אַ באַשטימטן װעג.
דאָס לױפֿן פֿון די ייִדישע מאַסן אין די נאַלעװקעס פֿון איצטיקן װאַרשע מאַכט טאַקע אַן אײַנדרוק פֿון קאָנװוּלסיעס פֿון מענטשן, װאָס טרינקען זיך, פֿון מענטשן, װאָס טאָפּטשען זיך און דרײען זיך אױף אײן אָרט און רוקן זיך ניט װײַטער, רירן זיך באמת ניט פֿון אָרט. קײן באַזונדער ריטמישקײט איז קײן מאָל ניט געװען אינעם כאַאָטישן הו־האַ פֿון די ייִדישע נאַלעװקעס, אינעם דאָזיקן אוממענטשלעכן געדראַנג און ניט קאָנען באַװעגן זיך ניט רעכטס און ניט לינקס, אין דער דאָזיקער צונױפֿגעשטופּטער, צונױפֿגעדרײט־צונױפֿגעפּרעסטער שװאַרצער מאַסע קערפּערס, װאָס רײַבן‏‬ זיך אײנער אינעם אַנדערן און שטופּן אונטער אײנער דעם אַנדערן, און דאָך בלײַבט עפּעס אַלץ װי ניט גערירט פֿון אָרט; אָבער פֿאַר דער מלחמה האָט מען געפֿילט טעמפּ, אימפּעט, פֿליסנדיקע ענערגיע, שטראָמענדיקע קראַפֿט אין דער דאָזיקער כמאַרע שװאַרצע קאַפּאָטעס, װאָס האָט זיך געצױגן פֿון אײן עק נאַלעװקעס ביזן צװײטן און האָט פֿאַרפֿלײצט מיט אירע שטראָמען אַלע זײַטיקע געסלעך און האָט געטריבן אין די לאַנגע שמאָלע הױפֿן אַרײַן מאַסן מענטשן, װאָס פֿלעגן דאָרטן נעלם װערן, אין די קעלערס, לעכער און ביידעמער און פֿלעגן אַרױסקריכן פֿון דאָרטן אָנגעלאָדענע מיט באַרגיקע פּעק און צװײ־דרײַ־גאָרנדיקע קאַסטנס אױף די פּלײצעס און זיך צוריק אַרײַנרײַסן‏‬ אין דער געדיכטער שװאַרצער כמאַרע, זי צערײַסן‏‬, צעשטופּן, זי צװינגען זיך צערוקן און מאַכן אַ װאַרע און מיט די שװער אָנגעלאָדענע פּלײצעס פֿלעגן די דאָזיקע משׂא־מענטשן װי אױסשרײַען‏‬ און געבן צו װיסן אַלעמען, אַז דאָרטן אין די שמאָלע פֿינצטערע הױפֿן, אין די קעלערס און אױף די ביידעמער װערט שװער געהאָרעוועט און פֿון מענטשישן שװײס װערט געמאַכט סחורה פֿאַרן ווײַטן און ברײטן רוסלאַנד. איצט איז אױך שװאַרץ אױף די נאַלעװקעס און אױך ענג, און אױך ניט מעגלעך זיך אַ דרײ צו טאָן, אָבער ס׳איז ניט קײן באַוועגלעכע מאַסע, נאָר אַ שטײענדיקע בלאָטע, פֿאַלט מען אַרײַן, װערט מען װי פֿאַרװיאַנעט — ניט אַרױסצוקריכן.
און אָט װען אַ גאַנצער קיבוץ װערט פֿאַרכאַפּט פֿון אײן שטימונג, װען דרײַ מיליאָן נפֿשות לעבן איבער אײן און דעם זעלבן געפֿיל, גיבן אײן און דעם זעלבן מאַך מיט דער האַנט, דעם באַקאַנטן ייִדישן ייִאוש־מאַך, װאָס גיט אַזױ איבער דעם פֿאַרצװײפֿלטן נשמה־ציטער, מוזן דאָ זײַן אַלגעמײנע ערנסטע סיבות, װאָס האָבן אַרױסגערופֿן די דאָזיקע קאָלעקטיװע שטימונג־פּאַניק, און, שנית, מוז אַזאַ קאָלעקטיװע דערשלאָגנקײט, אַזאַ קאָלעקטיװע פֿאַרצװײפֿלונג פֿון איר זײַט װערן אַ חורבן־פֿאַקטאָר אין לעבן. אײדער מיר װעלן פּרוּװן דערקלערן די דאָזיקע סיבות, װעלן מיר ברענגען עטלעכע בילדער, אַרױסגעריסן פֿון צאַפּלדיקן לעבן, טאַקע בעיני געזען, װאָס װעלן דער עיקר אילוסטרירן דעם באַשריבענעם פּאַניק־צושטאַנד, אָבער אין אײן װעג װעלן זײ שױן אױך אונדז געבן שליסלען צו דערקלײַבן‏‬ זיך צום מקור פֿון דער פּאַניק בײַ פֿאַרשײדענע גרופּן און קלאַסן און אין פֿאַרשײדענע טײלן פֿון פּױלן.
אין פּרצעס „בײַ נאַכט אױפֿן אַלטן מאַרק“ איז פֿאַראַן אַ סצענע אױפֿן בית־הקבֿרות, אינסצענירט פֿון מאָסקװער גראַנאָװסקי־טעאַטער, װוּ ס׳לױפֿן אַרום מענטשן־שאָטנס, בלאָנדזשען, שפּרינגען, יאָגן זיך אײנער נאָכן אַנדערן, שפּרינגען אײנער איבערן אַנדערן, כאַפּן עפּעס אין דער לופֿט, װערן ערגעץ נעלם און באַװײַזן‏‬ זיך פּלוצעם ערגעץ פֿון אַ זײַט, פֿון אַ לאָך, פֿון אַ פֿינצטער װינקל, פֿאַלן עפּעס װי אַראָפּ פֿון הימל, דרײען זיך אײנער אַרום צװײטן, שעפּטשען און מאַכן העװיות; לופֿטפֿיגורן, װאַקסענע פּנימער, הינערשע פֿיסלעך, טױט־ניט־טױטע, לעבעדיק־ניט־לעבעדיקע; בײנער, הױטן, טױטע גופֿים מיט לעבעדיקע נשמות, אױסגעהױכטע נשמות און װאַכנדיקע גופֿים, קבֿרים־תּושבֿים און קבֿרים־געסט, קבֿרים־אַריסטאָקראַטן און קבֿרים־אבֿיונים, פֿאַר דער צײַט געקומענע און צו שפּעט געקומענע; אַ רעש, אַ טומל, אַ געשרײ־געפּילדער פֿונעם לױפֿן־שפּרינגען, פֿונעם שעפּטשען־אין־אױער־אײַנרױמען, אַ יאַריד, אַן אמתער יאַריד, אָבער אַ בית־עולם־יאַריד, אַ שאָטן־יאַריד.
אָט די דאָזיקע סצענע מוז מען זיך דערמאָנען, װען מען דרײט זיך אַרום אַ שטיקל צײַט אױף אַ מאַרק אין אײנער פֿון די ייִדישע שטעט — אין װאַרשע, צי אין װילנע; אין ביאַליסטאָק, צי אין לעמבערג. באַזונדערס בולט װערט דאָס בילד, װען מען גײט אַרױס צו ערשט זונטיק אױף אַזאַ מאַרק, װען די לאַנגע שורות נידעריקע בודקעס־מצבֿות ליגן אַזױ שטיל, טױט, װי באַהאַלטנדיק עפּעס אונטער זיך, און נאָך דעם קומט מען אױף דעם זעלבן מאַרק אין אַ װאָכעדיקן אָדער גאָר אין אַ יאַריד־טאָג און מען דערזעט די ייִדישע אַלטע װײַב‏‬ער, אײַנגעװיקלט אין שמאַטעס; יונגע װײַב‏‬לעך מיט בלײכע אױסגעצערטע פּנימער בײַ די פּאָר לײדיקע פֿלעשער; ווײַסע בערד, װאָס שטאַרטשען אַרױס פֿון צװישן הענגענדיקע איבער די בודקעס הױזן און פּידזשאַק‏‬עס פֿון מיתה־משונה־קאָלירן; אונטערטאַנצנדיקע בחורימלעך מיט אַלטע קאַלאָשן אין די הענט, װאָס רױמען אײַך‏‬ אײַן אַ סוד, אַז דאָ נאָענט אין אַ הױף קאָנען זײ אײַך‏‬ פֿאַרקױפֿן מכּל־טובֿ און האַלב אומזיסט; אַן אײַנגעהויקערטער זקן, װאָס זיצט אין אַ װינקל און לאַטעט שיך; אַ געשטאַלט, חצי ייִדענע, חצי מכשפֿה, בעט זיך בײַ אײַך‏‬, אירע בעבלעך, הײסע, פֿרישע, זאָלן אײַך‏‬ װױל באַקומען; אַ מאַסע פּאַרשױנען, ספֿק מענער, ספֿק װײַב‏‬ער, װאַרפֿן זיך אָן אױף אײַך‏‬ מיט ביטעס, פֿאָרשלאָגן, ברכות, קללות און װילדע אױסרופֿן, װאָס ס׳איז שװער צו פֿאַרשטײן זײער מײן. און װאָס טיפֿער, אַלץ געדיכטער די מחנה, אַלץ פֿאַרפּלאָנטעטער דער קנױל, אַלץ הילכיקער דער טומל, אַלץ שװערער דאָס אָטעמען — אַ בית־הקבֿרות־יאַריד, אַ בית־עולם־יאַריד מיט שאָטן־מענטשן און לופֿטפֿיגורן, מיט שמאַטעסמענטשן, װאָס באַװעגן זיך, רעדן, האַנדלען, װאַנדלען, מאַכן מיט די הענט און מיט אַלע איבעריקע אבֿרים, נאָר לעבן לעבן זײ ניט.
