די פֿאַראײניקטע ייִדישע געװערקשאַפֿטן איז געגרינדעט געװאָרן דעם 9טן אָקטאָבער, 1888, מיט איבער פֿערציק יאָר צוריק. דער פּלאַן צו גרינדן אַ צענטראַלע קערפּערשאַפֿט פֿון ייִדישע אַרבעטער, איז געקומען פֿון דעם דאַמאָלסטיקן ייִדישן ברענטש פֿון דער סאָציאַליסטישער אַרבעטער־פּאַרטײ (סל"פּ). אַ מיטגליד פֿון דיזער אָרגאַניזאַציע יעקבֿ מאַגידאָװ, װעלכער איז דעמאָלט געװען אַ העמדל־נײער בײַם פֿאַך, האָט זומערצײַט פֿון יאָר 1888 אַרײַנגעבראַכט אַ פֿאָרשלאָג צו גרינדן אַ צענטראַלע קערפּערשאַפֿט פֿון ייִדישע יוניאָנס מיטן צװעק אױפֿצובױען אַ שטאַרקע טרײדיוניאָן־באַװעגונג צװישן די ייִדישע אַרבעטער אין אַמעריקע, און גלײַכצײַטיק אױך האָבן אַ מעגלעכקײט צו פֿאַרשפּרײטן סאָציאַליזם צװישן די ייִדישע אַרבעטער.
אין סעפּטעמבער פֿון 1888סטן יאָר איז דער ברענטש 8 פֿון דער סאָציאַליסטישער אַרבעטער־פּאַרטײ (דער ייִדישער) צוגעטראָטן צו דער אַרבעט אױסצופֿירן דעם פּלאַן. דורכן זומער פֿון זעלבן יאָר זײַנען כּמעט אַלע ייִדישע יוניאָנס, װאָס האָבן ביז דאַן עקזיסטירט, אונטערגעגאַנגען. די אורזאַך פֿון דעם איז געװען, װאָס די יוניאָנס זײַנען אַרױס סטרײַקן. די צײַט איז געװען זײער ניט קײן גינסטיקע. אױסער דעם זײַנען די דאַמאָלסטיקע יוניאָנס ניט געװען פֿאַרבונדן אײנע מיט דער צװײטער. קײן פֿאָנדן האָבן זײ אױך ניט פֿאַרמאָגט. ניט קריגנדיק קײן הילף פֿון קײנעם, זײַנען זײ אַלע אַזױ אונטערגעגאַנגען, אַז קײן האָן האָט אַפֿילו װעגן זײ ניט אַ קריי געטאָן.
דער 8טער ברענטש סל"פּּ האָט דערװײלט אַ קאָמיטע, װעלכע איז באַשטאַנען פֿון מאָריס הילקװיט און פֿון דעם שרײַבער פֿון דיזע צײַלן, װאָס זאָל אַרומגײן איבער די האָלס, װוּ עס פֿלעגן זיך פֿאַרזאַמלען ייִדישע אַרבעטער, און אױפֿזוכן דאָרט די אַלע ייִדישע יוניאָנס, װאָס זײַנען נאָך פֿאַרבליבן לעבן.

איך דערמאָן זיך װי אַזױ איך בין צוזאַמען מיט גענאָסע מאָריס הילקװיט װאָכן לאַנג יעדן אָװנט אַרומגעלאָפֿן איבער די פֿאַרזאַמלונגס־פּלעצער פֿון די ייִדישע אַרבעטער זוכן, אױב עס זײַנען פֿאַראַן יוניאָנס, װעלכע מען זאָל קענען אײַנלאַדן צו אַ קאָנפֿערענץ, מיטן צװעק צו גרינדן אַ צענטראַלע קערפּערשאַפֿט פֿון אַלע ייִדישע יוניאָנס.

אין 1/2 68 אָרטשאַרד סטריט פֿלעגן זיך פֿאַרזאַמלען די ייִדישע בעקער־אַרבעטער. קומענדיק דאָרטן פֿרײַטיק צו נאַכט, האָבן מיר זיך נאָכגעפֿרעגט פֿאַרן מיטינג פֿון דער ייִדישער בעקער־יוניאָן, האָט מען אונדז אַרײַנגעפֿירט אין האָל און מען האָט אונדז געצײַגט דעם „טשאַרטער“ פֿון דער יוניאָן: „אָט האָט איר די בעקער־יוניאָן“.– װוּ זײַנען די מעמבערס? – האָבן מיר געפֿרעגט.– זײ זײַנען אין די גריבער, אין די בעקער־קעלערס, – איז געװען דער ענטפֿער.זוכנדיק אַ שנײַדער־יוניאָן האָבן מיר געטראָפֿן א. באַרסקין, אַ שנײַדער, װאָס האָט זיך אַרומגעטראָגן מיט אַ פּלאַן צו אָרגאַניזירן די צװאַנציק טױזנט שנײַדער פֿון אַמעריקע. דער טשאַרטער פֿון אַן „אינדעפּענדענט קלאָוק־מאַכערס־יוניאָן“ איז דאַן געהאַנגען אין האָל פֿון 56 אָרטשאַרד סטריט. די קאַפּן־מאַכער מיט אַ פּאָר מעמבערס אין זײער יוניאָן, פֿלעגן זיך פֿאַרזאַמלען אין מיליטערי האָל, 193 בױערי. דאָרטן איז געהאַנגען זײער „טשאַרטער“, און עס איז אױך געװען ניט מער װי אַ „טשאַרטער“־יוניאָן. עס הײסט, קײן יוניאָן איז ניט געװען; עס איז נאָר געװען אַ פּאַפּיר, אַז עס איז דאָ אַ „יוניאָן“.
עס איז אױך געװען אַ העמדל (שױרט)־מאַכערס־יוניאָן, און איז צעפֿאַלן. איר „טשאַרטער“ איז געװען פֿאַרמשכּונט בײַ אַ שױרט־קאָנטראַקטאָר, װעמען עס האָט געקומט אַ פּאָר דאָלער פֿון דער געפֿאַלענער שױרטמאַכער־יוניאָן. װען איך זאָג דאָ „טשאַרטער“ מײן איך „טשאַרטערס“ פֿון סטײט. אין יענער צײַט האָבן אַלע יוניאָנס געהאַט סטײט־טשאַרטערס. זײ האָבן מורא געהאַט זיך צו פֿאַרזאַמלען אָן דעם. אָבער די יוניאָנס האָבן שױן סײַ װי ניט עקזיסטירט. און דאָס איז געװען דער צושטאַנד אין װעלכן עס האָט זיך געפֿונען די „ייִדישע טרײדיוניאָן־באַװעגונג“ אין אָקטאָבער, 1888, װען עס איז געגרינדעט געװאָרן די פֿאַראײניקטע ייִדישע געװערקשאַפֿטן.
דעם 9טן אָקטאָבער, 1888, דאָס איז געװען אַ מאָנטיק אָװנט, איז פֿאָרגעקומען אַ קאָנפֿערענץ אין סאָציאַליסטישן דײַטשן לײבאָר־לײַסעום, 25 איסט 4טע סטריט. די פֿאַרזאַמלונג איז געװען אין אַ קלײנער רומקע אױפֿן גערעט (בױדעם). עס איז געװען אַ היסטאָרישער בױדעם. מיר פֿלעגן דאָרטן האָבן היציקע דעבאַטן בײַ די מיטינגען פֿון ברענטש 8, סל"פּ. ס׳פֿלעגט טרעפֿן אַז די דײַטשע גענאָסן פֿלעגן דערהערן די קולות אונדזערע, זיצנדיק אין קעלער, װוּ מען האָט געטרונקען ביר, און זײ פֿלעגן צו אונדז אַרױפֿלױפֿן זען װאָס עס האָט מיט אונדז פּאַסירט. מיר פֿלעגן דאָרטן האָבן אונדזערע מיטינגען אימער. די דײַטשע גענאָסן האָבן בײַ אונדז פֿאַרן האָל קײן געלט ניט גענומען, װאַרעם די ייִדישע סאָציאַליסטן האָבן דאַן קײן פּעני ניט געהאַט. די קאָנפֿערענץ װאָס איז דאַן אָפּגעהאַלטן געװאָרן איז געװען גערופֿן פֿון ברענטש 8, סל"פּ אין שותּפֿות מיט ברענטש 17 (רוסישער) סל"פּ. ס׳האָט זיך געהאַנדלט צו גרינדן אַ צענטראַלע קערפּערשאַפֿט פֿון „ייִדישע יוניאָנס“.
צװײ יוניאָנס זײַנען ניט געװען אונטערגעגאַנגען – די יוניאָן פֿון ייִדישע שריפֿטזעצער און די יוניאָן פֿון טעאַטער־כאָריסטן.
צו דער קאָנפֿערענץ איז אױך געקומען אַ קאָמיטע פֿון די פֿאַראײניקטע דײַטשע געװערקשאַפֿטן, אַ צענטראַלע קערפּערשאַפֿט פֿון דײַטשע פּראָגרעסיװע יוניאָנס, װעלכע האָט עקזיסטירט שױן פֿון אַ לאַנגער צײַט, מיטן צװעק צו שטיצן די אַרבעטער־פּרעסע, די דײַטשע סאָציאַליסטישע „פֿאָלקסצײַטונג“. די דײַטשע געװערקשאַפֿטן האָט דאַן געשפּילט אַ גרױסע ראָלע אין דער אַרבעטער־באַװעגונג. די דאָזיקע קערפּערשאַפֿט האָט שטענדיק דיסקוטירט די פֿאַרשידנסטע טרײדיוניאָן־פֿראַגן. די דעמאָלטיקע סענטראַל לײבאָר יוניאָן פֿון ניו־יאָרק איז געװען זײער קאָנסערװאַטיװ און האָט געהאַט אַ סך דעמאָקראַטישע און רעפּובליקאַנישע פּאָליטישנס אַלס דעלעגאַטן. די דײַטשע יוניאָנס זײַנען געװען שטאַרק און גרױס אין צאָל פֿון מעמבערס, אַלע אָן אױסנאַם זײַנען זײ געװען סאָציאַליסטישע.
אַלס דעלעגאַטן צו אונדזער קאָנפֿערענץ זײַנען געשיקט געװאָרן די טעטיקסטע מיטגלידער פֿון די דערמאָנטע אָרגאַניזאַציעס. פֿון די שריפֿטזעצער איז געקומען דער גרינדער פֿון דער יוניאָן, י. װערבער; פֿון די ייִדישע כאָריסטן זײַנען געקומען ל. לענצער און י. קרינסקי; פֿון ייִדישן (8טן) ברענטש סל"פּּ זײַנען געקומען י. מאַגידאָװ און דער שרײַבער פֿון דיזע שורות. דער רוסישער (17טער) ברענטש סל"פּּ האָט געשיקט אַלס זײַנע דעלעגאַטן מאָריס הילקװיטן און ל. באַנדעסן. די פֿאַרטרעטער פֿון די דײַטשע געװערקשאַפֿטן זײַנען געװען צװײ, דאַן גוט באַקאַנטע דײַטשע סאָציאַליסטן: אַ. הובער און מ. געריקע. עס איז אױך געװען אָנװעזנד בײַ יענער קאָנפֿערענץ װ. ראָזענבערג, דער דעמאָלטיקער רעדאַקטאָר פֿון „סאָציאַליסט“, דער אָפֿיציעלער דײַטשער אָרגאַן פֿון דער סל"פּּ צום שלוס פֿון דער קאָנפֿערענץ איז דערשינען אַ דעלעגאַט פֿון נאָך אַ ייִדישער יוניאָן, װעלכע אָט זיך אין דער זעלבער װאָך געהאַט אָרגאַניזירט. דאָס איז געװען די ייִדישע אַקטיאָרן־יוניאָן. זײער דעלעגאַט איז געװען דער שױשפּילער מ. סימאָנאָװ.
רעדעס זענען אױף יענעם מיטינג געהאַלטן געװאָרן װײניק. אַלע אָנװעזנדיקע זײַנען געװען אײַנשטימיק, אַז דער פּלאַן צו גרינדן אַ צענטראַלע קערפּערשאַפֿט פֿון ייִדישע יוניאָנס איז אַן אױסגעצײכנטער. נאָך אַ קורצער דיסקוסיע איז באַשלאָסן געװאָרן, אַז די פּלאַטפֿאָרמע זאָל זײַן אַ סאָציאַליסטישע. די פֿאָרלױפֿיקע פּראָגראַם פֿון טעטיקײט זאָל זײַן: 1) קעגנזײַטיקע שטיצע פֿון אײן יוניאָן צו דער צװײטער; 2) גרינדן נײַע יוניאָנס אין די טרײדס װעלכע זײַנען נישט אָרגאַניזירט; 3) שטיצן די סאָציאַליסטישע אַגיטאַציע צװישן די ייִדישע אַרבעטער.
מיך האָט מען פֿאָרגעשלאָגן צו זײַן דער פּראָטאָקאָל־סעקרעטער. איך האָב זיך געפֿילט גליקלעך מיט דעם, װאָס מ׳האָט מיר אָנפֿאַרטרױט אַזאַ הײליקע אַרבעט. איך האָב עס אָנגענומען מיט גרױס דאַנקבאַרקײט. אַלס קאָרעספּאָנדענץ־סעקרעטער איז דערװײלט געװאָרן מאָריס הילקװיט, װעלכער איז דעמאָלט געװען אַ העמדל־אָפּערײטאָר (אַ שױרטמאַכער). די דעלעגאַטן פֿון די דײַטשע געװערקשאַפֿטן האָבן אונדז געגעבן 10 דאָלאַר צושטײַער פֿאַר אונדזער טעטיקײט. די בײַשטײַערונג האָט אַרױסגערופֿן דעם האַרציקסטן ענטוזיאַזם פֿון די אָנװעזנדיקע.
אױפֿן ראַט פֿון װ. ראָזענבערג, רעדאַקטאָר פֿון דײַטשן „סאָציאַליסט“, איז באַשטימט געװאָרן די נײַע קערפּערשאַפֿט אַ נאָמען צו געבן „פֿאַראײניקטע ייִדישע געװערקשאַפֿטן“. עס הײסט, אַ שװעסטער־אָרגאַניזאַציע צו די „פֿאַראײניקטע דײַטשע געװערקשאַפֿטן“. מען האָט אױך באַשלאָסן צו האָבן מיטינגען יעדן מאָנטיק אָװנט. די בײַטראָגן פֿון יעדער יוניאָן איז באַשלאָסן געװאָרן זאָל זײַן 50 סענט אַ מאָנאַט. אַן אָרגאַניזאַציאָנס־קאָמיטע איז דערװײלט געװאָרן צו גרינדן נײַע יוניאָנס, װי אױך העלפֿן די שױן עקזיסטירנדיקע יוניאָנס.
דיזע ערשטע אָרגאַניזאַציאָנס־קאָמיטע האָט געהאַט אַ זײער שװערע אױפֿגאַבע. זי האָט געמוזט פֿריִער צעאַקערן דעם פֿעלד, אָפּראַמען פֿון װעג די שטײנער און דערנער.
די ערשטע צװײ יוניאָנס, װעלכע די אָרגאַניזאַציאָנס־קאָמיטע האָט געגרינדעט, זײַנען געװען – די שױרטמאַכערס־יוניאָן און די „פֿאַראײניקטע שנײַדער־יוניאָן“.
די מיטגלידער פֿון דער שױרטמאַכער־יוניאָן זײַנען געװען די סמעטענע פֿון די ייִדישע סאָציאַליסטן און אַנאַרכיסטן פֿון יענער צײַט: מאָריס הילקװיט, מ. זאַמעטקין, ל. מילער, ר. לואיס, י. מאַגידאָװ, ליוביטש א"אַ. די שנײַדער־יוניאָן האָט געהאַט בלױז אײנעם, װעלכער איז געװען באַקאַנט אין דער אַלגעמײנער סאָציאַליסטישער און אַנאַרכיסטישער באַװעגונג פֿון יענער צײַט. דאָס איז געװען דער פֿריִער דערמאָנטער באַרסקי.
אַ ביסל שפּעטער זײַנען אױך אָרגאַניזירט געװאָרן יוניאָנס פֿון פּענטסמײקערס און פֿון ני־פּענטס־מײקערס.
די פֿאַראײניקטע ייִדישע געװערקשאַפֿטן איז גלײַך געװאָרן פֿאַר די ייִדישע יוניאָנס אַלעס: זי האָט אָרגאַניזירט די יוניאָן, געלערנט די אַרבעטער װי צו פֿירן אַ מיטינג. געפֿירט זײערע סטרײַקס, געמאַכט סעטלמענטס מיט בעלי־הבתּים, געלערנט די יוניאָנס פֿירן ביכער, געטאָן יעדע קלײניקײט פֿאַר יעדער יוניאָן.
די נאָדל־טרײדס בײַ װעלכע ייִדישע אַרבעטער זײַנען געװען באַשעפֿטיקט, זײַנען געלעגן אונטער דער „סװעטינג סיסטעם“. די פֿאַראײניקטע ייִדישע געװערקשאַפֿטן האָט זיך גלײַך נאָך איר גרינדונג גענומען צו אָרגאַניזירן די אַרבעטער פֿון די „סװעטשעפּער“.
דעם 1טן יאַנואַר, 1889, האָט די געװערקשאַפֿטן אָרגאַניזירט אַ קלאָוקמאַכער־יוניאָן, זי האָט אָבער עקזיסטירט בלױז אײניקע מאָנאַטן. פֿון איר איז פֿאַרבליבן בלױז אײן אָרגאַניזירטער שאַפּ – די אַרבעטער פֿון „פֿרידלענדער קלאָוק־פֿירמע“.
אַ ני־פּענטס־מאַכער־יוניאָן, װי שױן געזאָגט פֿריִער, איז אָרגאַניזירט געװאָרן נאָך אין יאָר 1888. די אָרגאַניזאַטאָרן זײַנען געװען סאָציאַל־דעמאָקראַטן און אַנאַרכיסטן. דיזע יוניאָן האָט זיך אָנגעשלאָסן אָן די געװערקשאַפֿטן דעם 9טן פֿעברואַר, 1889.
דעם 19טן פֿעברואַר, 1889, האָט די געװערקשאַפֿטן אָרגאַניזירט אַ יוניאָן פֿון זײַד־װעבער־אַרבעטער. אין אויגוסט פֿון זעלבן יאָר איז אָרגאַניזירט געװאָרן לאָקאַל 24 טעקסטיל־אַרבעטער־יוניאָן. אין מאַרטש, 1889, האָבן מיר אָרגאַניזירט אַ ייִדישע מוזיקער־יוניאָן. אין זעלבן יאָר זײַנען אָרגאַניזירט געװאָרן די ייִדישע בעקער־יוניאָן, לאָקאַל 31; אַ ייִדישע בוכבינדער־יוניאָן, װעלכע האָט זיך באַלד אָנגעשלאָסן אָן דעם דעמאָלטיקן אַרבעטער־פֿאַרבאַנד „נײַטס אָװ לײבאָר“, און אַ יוניאָן פֿון סטאָליאַרעס (קאַרפּענטער).
אין זעלבן יאָר, אין מאָנאַט מאַרטש, האָט די געװערקשאַפֿטן אַרײַנגענומען צו זיך די קאַפּן־מאַכער־יוניאָן, װעלכע האָט זיך צו יענער צײַט געהאַלטן אין אױפֿלײזן, און די געװערקשאַפֿטן האָט זי אױפֿגעלעבט. מיט צװײ מאָנאַט שפּעטער איז אױפֿגעבױט געװאָרן אַ יוניאָן פֿון פּוירס (בײַטלעך)־אַרבעטער. די געװערקשאַפֿטן האָט דאַן אױך געפֿירט אַ רײ סטרײַקס אין פֿאַרשידענע ייִדישע טרײדס.
נאָך אַ יאָר עקזיסטענץ האָט די געװערקשאַפֿטן אױך געשיקט צװײ דעלעגאַטן צום ערשטן אינטערנאַציאָנאַלן סאָציאַליסטישן און אַרבעטער־קאָנגרעס. דער קאָנגרעס איז פֿאָרגעקומען אין מאָנאַט יולי, 1889, אין פּאַריז. די דעלעגאַטן פֿון די געװערקשאַפֿטן זײַנען געװען ל. מילער און נ. באַרסקי, אַ שריפֿטזעצער. בײדע דעלעגאַטן זײַנען געפֿאָרן אױף זײערע אײגענע הוצאָות.
דער נעקסטער יאָר איז פֿאַר די פֿאַראײניקטע ייִדישע געװערקשאַפֿטן געװען דער פֿרוכטבאַרסטער פֿון יענער פּעריאָדע. אין מאָנאַט מאַרטש, 1890, האָט די פֿאַראײניקטע ייִדישע געװערקשאַפֿטן שױן געצײלט 32 יוניאָנס.
אין יענעם מאָנאַט איז דערקלערט געװאָרן אַ גרױסער סטרײַק פֿון קלאָוקמאַכער און עס איז אָרגאַניזירט געװאָרן אַ יוניאָן פֿון זיבן טױזנט קלאָוק־אַרבעטער. יאָזעף באַראָנדעס, װעמען די געװערקשאַפֿטן האָט געשיקט צו די קלאָוקמאַכער צו פֿירן דעם סטרײַק, איז דערװײלט געװאָרן אַלס מענעדזשער פֿון יענער קלאָוקמאַכער־יוניאָן.
עס האָבן דעמאָלט אױך געסטרײַקט (אַלץ אין מאָנאַט מאַרטש, 1890) די רעקשנײַדער, די פּענטסמאַכער, די ני־פּענטס־מאַכער, די העמדל־נײערס, די סאָדע־װאַסער־אַרבעטער און סוספּענדערס־אַרבעטער. אַלע סטרײַקס זײַנען געפֿירט געװאָרן פֿון די פֿאַראײניקטע ייִדישע געװערקשאַפֿטן.
אין אײן יאָר צײַט, אַלזאָ, איז די פֿאַראײניקטע ייִדישע געװערקשאַפֿטן געװאָרן באַרימט.
אין זעלבן יאָר (1890), איז געגרינדעט געװאָרן די װעכנטלעכע סאָציאַליסטישע „אַרבעטער־צײַטונג“, װעלכע די געװערקשאַפֿטן האָט אָנערקענט אַלס איר אָפֿיציעלן אָרגאַן.
אין יאָר 1891, האָבן די פֿאַראײניקטע ייִדישע געװערקשאַפֿטן און די ייִדישע ברענטש פֿון דער סאָציאַליסטישער אַרבעטער־פּאַרטײ דערװײלט אב. קאַהאַנען אַלס דעלעגאַט צום אינטערנאַציאָנאַלן סאָציאַליסטישן קאָנגרעס, װעלכער האָט זיך דעם יאָר געדאַרפֿט צוזאַמענקומען אין בריסל, בעלגיע. פֿאַר זײַן אָפּפֿאָרן פֿון ניו־יאָרק, האָט קאַהאַן צוגעשיקט אַ בריװ צו דער ביוראָ, װעלכע האָט אָרגאַניזירט דעם קאָנגרעס, אַז אַ פּונקט אױפֿן טאָג־אָרדענונג זאָל זײַן – „װי די אָרגאַניזירטע אַרבעטער פֿון אַלע לענדער זאָלן זיך פֿאַרהאַלטן צו דער ייִדן־פֿראַגע“. װען ער איז געקומען צום קאָנגרעס, האָט ער געלאָזט דרוקן אַ פֿלוגשריפֿט, װעלכער האָט אַנטהאַלטן אַלע װיכטיקע פֿאַקטן און ציפֿערן װעגן דער ייִדישער אַרבעטער־באַװעגונג אין אַמעריקע, װעגן די פֿאַראײניקטע ייִדישע געװערקשאַפֿטן, אירע יוניאָנס, און זײערע סטרײַקס. דאָס איז געװען צום ערשטן מאָל װאָס פֿאַר דער אַרבעטערשאַפֿט פֿון דער גאַנצער װעלט איז פֿאָרגעשטעלט געװאָרן אַ ייִדישער ברודער. װען קאַהאַן האָט געטײלט דעם פֿלוגשריפֿט צװישן די דעלעגאַטן פֿון די פֿאַרשידענע לענדער, זײַנען זײ געװאָרן פֿאַראינטערעסירט. דער אינטערעס איז געװען צוליב דער נײַעס – ייִדישע אַרבעטער זײַנען דאָ!... עס איז כּמעט אין אַלע לענדער פֿון דער װעלט געװען אַ באַגריף, אַז אַלע ייִדן זײַנען באַנקירן, פֿאַבריקאַנטן, סוחרים. עס זײַנען פֿאָרגעקומען דעבאַטן מיט קאַהאַנען, ער האָט אױך פֿאָרגעשלאָגן אַ רעזאָלוציע בײַם קאָנגרעס צו באַגריסן װאַרעם די אָרגאַניזירטע ייִדישע אַרבעטער פֿון אַמעריקע און פֿאַרדאַמען דעם אַנטיסעמיטיזם אומעטום. די רעזאָלוציע האָט פֿאַרנומען די אױפֿמערקזאַמקײט פֿון קאָנגרעס אַ היפּשע צײַט, און איז נאָך דעם דיסקוטירט געװאָרן אין דער פּרעסע פֿון פֿיל לענדער.
אַ נײַעם קאַפּיטל געשיכטע פֿון ייִדישן פֿאָלק האָט די פֿאַראײניקטע ייִדישע געװערקשאַפֿטן בײַ איר גרינדונג אָנגעהױבן שרײַבן.
װי איך האָב שױן דערצײלט אין די פֿריִערדיקע קאַפּיטלען, האָט מען נאָך מיט 50 יאָר צוריק זיך אָנגעשטרענגט צו אָרגאַניזירן די שנײַדער־אַרבעטער. דאָס האָט זיך אין די פֿילע יאָרן קײן מאָל ניט אײַנגעגעבן. דאָ און דאָרט פֿלעגט מען אָרגאַניזירן אַ שנײַדער־יוניאָן. יעדן אָנפֿאַנג פֿון ברענסיזאָן פֿלעגט די שנײַדער־יוניאָן רופֿן אַ „דזשענעראַל סטרײַק“, פֿלעגט סעטלען געװיסע שעפּער, און נאָכן סיזאָן פֿלעגט װערן אױס יוניאָן. בײַם נײַעם סיזאָן פֿלעגט מען װידער רופֿן אַ „דזשענעראַל סטרײַק“ מיט די זעלבע רעזולטאַטן. אײן גוטע זאַך אָבער האָבן די אַמאָליקע שנײַדער־יוניאָנס יאָ אױפֿגעטאָן: נאָך מיט יאָרן צוריק האָט די שנײַדער־יוניאָן אײַנגעפֿירט װאָכאַרבעט אין געװיסע צװײַגן פֿון פֿאַך, אָנשטאָט ציל־ אָדער שטיק־אַרבעט. דאָס איז אָבער ניט געװען אין אַלע לײַנס אַרבעט. בײַ הױזן, װעסטן, קינדער הײזקעס און אַנדערע לײַנס האָט מען די גאַנצע צײַט געאַרבעט פֿון שטיק. דערפֿאַר אָבער זײַנען די אַרבעטער־שׂכירות אין אַלע אָפּטײלן פֿון שנײַדערפֿאַך געװען קלאָגעדיקע. די באַהאַנדלונג פֿון די שנײַדער אין די שעפּער איז געװען כּמעט אַן אוממענטשלעכע. די שנײַדער־אַרבעטער האָבן שטענדיק געשריִען, אַז זײ קענען קײן לעבן ניט מאַכן.
שלעכט איז געװען די לאַגע פֿון די שנײַדער־אַרבעטער, װאָס האָבן געאַרבעט אין די קלײנע שעפּער, אָבער נאָך ערגער איז געװען די לאַגע פֿון די אַרבעטער, װאָס האָבן געשקלאַפֿט אין די גרױסע קלײדער־פֿאַבריקן, װוּ עס זײַנען געװען באַשעפֿטיקט פֿון פֿינף הונדערט ביז אַ טױזנט אַרבעטער אין אײן שאַפּ. די שׂכירות זײַנען געװען שרעקלעך קלײן. הײַנט די געזעצן, װאָס די מיליאָנערסקע פֿאַבריקאַנטן פֿלעגן אױף די װענט פֿון זײערע שעפּער אױסקלעפּן, זײַנען פּשוט געװען ניט אױסצוהאַלטן.די דעלעגאַטן פֿון די שנײַדער־לאָקאַלס פֿלעגן בײַ די פֿאַרזאַמלונגען פֿון די פֿאַראײניקטע ייִדישע געװערקשאַפֿטן זיך באַראָטן װעגן דער טרױעריקער לאַגע פֿון די שנײַדער־אַרבעטער. װען זײ האָבן געזען, אַז מען האָט אין 1909 און אין 1910 דורכגעפֿירט אַזעלכע װוּנדערבאַרע גענעראַל־סטרײַקס אין דער ליידיס װײסט, קלאָוק, פֿאָר און אַנדערע אינדוסטריען, האָבן זײ גענומען פֿאָדערן, אַז מען זאָל זען עטװאָס טאָן אױך פֿאַר זײ. דאָס איז געװען נאָך אין יאַנואַר, 1911.
װי שױן פֿריִער געזאָגט, זײַנען די שנײַדער אױך ניט געװען צופֿרידן מיט זײער אינטערנעשאָנאַל, די „יונײַטעד גאַרמענט װאָרקערס“ (יג"װ), װעלכע האָט, לױט זײער מײנונג, ניט געװאָלט מאַכן קײן ערנסטע אָנשטרענגען צו אָרגאַניזירן די שנײַדער־אינדוסטריע. די ניו־יאָרקער שנײַדער־אַרבעטער האָבן אָבער ניט גערוט. זײ האָבן נאָך אין יאָר 1907, מיט דער הילף פֿון די פֿאַראײניקטע ייִדישע געװערקשאַפֿטן, אַרױסגערופֿן גרױסע שאַפּ־סטרײַקס. די ניו־יאָרקער לאָקאַל־יוניאָן, די „בראָדערהוד אָװ טײלאָרס“, האָט דאַן אַרונטערגענומען אין סטרײַק אַ גרױסע צאָל שעפּער. צװישן זײ האָבן זיך געפֿונען אײניקע לײבל־שעפּער, װאָס האָבן געהאַט געסעטלט פֿריִער מיט די „יונײַטעד גאַרמענט װאָרקערס“ און האָבן געהאַט אַגרימענטס. און דערפֿאַר װײַל די שנײַדער־אַרבעטער האָבן אַרונטערגענומען אין סטרײַק די פּאָר געסעטלטע יוניאָן־לײבל־שעפּער, האָט מען די אַלע טױזנטער סטרײַקנדיקע שנײַדער אין מיטן קאַמף אַרױסגעװאָרפֿן פֿון די „יונײַטעד גאַרמעט װאָרקערס“. דאָך איז יענער סטרײַק אין אָנפֿאַנג געװוּנען געװאָרן אין פֿילע שעפּער, אָבער צוליב דער שטערונג פֿון די „יונײַטעד גאַרמעט װאָרקערס“ האָבן שפּעטער די שנײַדער־אַרבעטער אַלץ צוריק פֿאַרלאָרן. די פֿאַראײניקטע ייִדישע געװערקשאַפֿטן איז אין יענעם קאַמף, סײַ קעגן די קלײדער־פֿאַבריקאַנטן און סײַ קעגן די קאָנסערװאַטיװע „יונײַטעד גאַרמעט װאָרקערס“, געשטאַנען מיט די שנײַדער־אַרבעטער ביזן סוף.
„די יונײַטעד גאַרמענט װאָרקערס“ האָבן דאַן געגרינדעט אַן אָפּאָזיציע־יוניאָן קעגן דער אױסגעשלאָסענער „בראָדערהוד אָװ טײלאָרס“, װעמענס פֿירער עס זײַנען געװען ג. װישניאַק און קאָהן, װעלכע האָבן אָרגאַניזירט אַ צימלעך גוטע שנײַדער־יוניאָן. זײ האָבן געקראָגן די פֿולע שטיצע פֿון די פֿאַראײניקטע ייִדישע געװערקשאַפֿטן. די אינדעפּענדענט בראָדערהוד אָװ טײלאָרס האָט זיך אױך אין אַ צײַט אַרום געהאַט פֿאַרבונדן מיט אײנעם אַ געװיסן הערי װײַט, אַ קאַטער, װעלכער איז אַ געװיסע צײַט געװען דער סעקרעטאַר פֿון די „יונײַטעד גאַרמענט װאָרקערס אָװ אַמעריקאַ“. די פֿאַראײניקטע ייִדישע געװערקשאַפֿטן האָט אָבער קײן צוטרױ ניט געהאַט צו הערי װײַט און זי האָט די „בראָדערהוד אָװ טײלאָרס“ דאַן אױסגעשלאָסן. דאָס האָט געפֿירט דערצו, אַז דיזע יוניאָן זאָל אָפּגעשװאַכט װערן.
אין אַ קורצער צײַט אַרום, אין יאָר 1908, האָט די אױסגעשלאָסענע „בראָדערהוד אָװ טײלאָרס“ שלום געמאַכט מיט די „יונײַטעד גאַרמענט װאָרקערס“, װעלכע האָבן געהאַט אָרגאַניזירט אַ לאָקאַל פֿון רעק־שנײַדער, װאָס האָבן געאַרבעט רעק מיטן יוניאָן־לײבל. אין אָקטאָבער 1910 האָט אין ניו־יאָרק װידער אױסגעבראָכן אַ גענעראַל־סטרײַק פֿון די רעקשנײַדער, מיטגלידער פֿון די „בראָדערהוד אָװ טײלאָרס“ פֿון ניו־יאָרק. די הױפּט־פֿאָדערונג איז געװען 53 שטונדן אַ װאָך אַרבעט. עס האָט ניט גענומען לאַנג און מען האָט װידער געסעטלט מיט 300 שעפּער. באַלד אָבער איז פֿון דעם זיג קײן זכר ניט געבליבן. די אורזאַך פֿון דעם איז געװען, װאָס די שנײַדער זײַנען ניט געװען גוט אָרגאַניזירט.
ענד 1910 און אין אָנפֿאַנג 1911 האָבן אין שיקאַגע געסטרײַקט צװאַנציק טױזנט שנײַדער־אַרבעטער. אין יענעם סטרײַק האָבן זיך די „יונײַטעד גאַרמענט װאָרקערס“ גאַנץ װײניק געמישט. די שיקאַגער סענטראַל פֿעדערײשן אָװ לײבאָר, די „װימענס טרײד יוניאָן ליג“ און די גאַנצע שיקאַגער אַרבעטער־באַװעגונג האָבן געהאָלפֿן יענעם שנײַדערסטרײַק. בלױז די „יונײַטעד גאַרמענט װאָרקערס“ האָבן ניט געװאָלט העלפֿן דעם סטרײַק.
צום ערשטן מיטינג פֿון שיקאַגער שנײַדער־לאָקאַל, גלײַך װי דער סטרײַק האָט זיך געענדיקט, זײַנען געקומען 14 נײַע מיטגלידער. מיט דער צײַט אָבער האָבן די אַרבעטער פֿון „האַרט, שאַפֿנער און מאַרקס“ זיך גענומען מאַסנװײַז אָנשליסן אָן דער יוניאָן. 
די אַרבעטער פֿון „האַרט, שאַפֿנער און מאַרקס“ זײַנען געװען צעטײלט אױף דרײַ קלאַסן: אַ יוניאָן־גרופּע; אַ געמישטע גרופּע פֿון יוניאָן־ און ניט־יוניאָן־לײַט; און אַ גרופּע פֿון דורכױס ניט־יוניאָן־לײט. ביסלעכװײַז האָט די יוניאָן דורך די יאָרן 1911, 1912 און 1913 דורכגעטראָטן זיך אַ װעג. ביסלעכװײַז האָבן זיך די דרײַ קלאַסן צוזאַמענגעגאָסן ביז זײ זײַנען ענדלעך געװאָרן אַ יוניאָן־גרופּע. לױט אַ שטודיום װעגן „האַרט, שאַפֿנער און מאַרקס“, װאָס ב. אימעט האָט געמאַכט פֿאַר דער יונײַטעד סטײטס ביוראָ פֿון לײבאָר־סטאַטיסטיק אין יאָר 1914, זײַנען אין יעדער אָפּטײל געװען ניט װײניקער פֿון 77 פּראָצענט יוניאָן־אַרבעטער; פֿון די קאַטערס זײַנען געװען יוניאָניזירט 94 פּראָצענט, פֿון די װעסט־מײקערס – 96 פּראָצענט און פֿון די קאָוט־מײקערס – 91 פּראָצענט. די צאָל מיטגלידער פֿון די צװײ גרעסטע לאָקאַלן, 39 און 144, איז געװען 2,500 אין יאָר 1914.
אין מאָנאַט מײַ, פֿון יאָר 1911, האָבן די ניו־יאָרקער שנײַדער אײַנבאַרופֿן אַ קאָנפֿערענץ אין פֿילאַדעלפֿיע, װוּ עס זײַנען געװען פֿאַרטראָטן אַ גרױסע צאָל לאָקאַלס פֿון לאַנד. דאָרט איז באַשלאָסן געװאָרן צו גרינדן אַ שנײַדער־קאַונסיל איבערן גאַנצן לאַנד און אין קאַנאַדע. נאָך פֿילע היציקע דעבאַטעס איז אױף יענער קאָנװענשן באַשלאָסן געװאָרן, אַז די שנײַדער־יוניאָנס זאָלן ניט רוען ביז זײ װעלן ניט אָרגאַניזירן די אַרבעטער פֿון דער גאַנצער אינדוסטריע אין אַלע צענטערס פֿון לאַנד. עס איז אױך אָנגענומען געװאָרן אַ רעזאָלוציע אױפֿצופֿאָדערן זײער אינטערנאַציאָנאַל־יוניאָן, די „יונײַטעד גאַרמענט װאָרקערס אָװ אַמעריקאַ“, אַז זי זאָל גלײַך אָנשטעלן גענוג פֿעיִקע אָרגאַניזאַטאָרס צו פֿאַראײניקן אַלע שנײַדער־אַרבעטער און זײ פֿאַרגרײטן פֿאַר דעם קומענדיקן גרױסן קאַמף.
די פֿילאַדעלפֿיער קאָנפֿערענץ, װעלכע האָט געגרינדעט דעם שנײַדער־„קאַונסיל“, האָט געגעבן דעם ערשטן ריכטיקן שטױס צו פֿאַרװירקלעכן דעם ציל, צו װעלכן די שנײַדער־אַרבעטער האָבן אין פֿאַרלױף פֿון פֿופֿציק יאָר צײַט געשטרעבט, נעמלעך – צו אָרגאַניזירן די צענדליקער טױזנטער שנײַדער־אַרבעטער אין אַ שטאַרקער, דױערהאַפֿטער יוניאָן.
די קאָמיטע, װאָס איז דערװײלט געװאָרן אױף יענער קאָנפֿערענץ, האָט גלײַך אָפּגעהאַלטן אַ זיצונג און באַשלאָסן צו פֿאָדערן בײַ די גענעראַל־באַאַמטע פֿון די „יונײַטעד גאַרמענט װאָרקערס“, אַז זײ זאָלן באַשטימען מאַקס פּײַנען אַלס הױפּט־אָרגאַנײַזער פֿון די ניו־יאָרקער שנײַדער. דער דזשענעראַל סעקרעטאַר פֿון דער „יונײַטעד גאַרמענט װאָרקערס“, ב. לאַרדזשער, האָט גלײַך אײַנגעװיליקט צו באַשטימען אַ הױפּט־אָרגאַנײַזער פֿאַר די שנײַדער, אָבער װען אַ קאָמיטע פֿונעם „בראָדערהוד אָװ טײלאָרס“, אין װעלכער דער שרײַבער פֿון דיזע צײַלן איז אױך אַרײַן אַלס פֿאַרטרעטער פֿון די געװערקשאַפֿטן, האָט אים געזאָגט, אַז די שנײַדער װילן האָבן מאַקס פּײַנען פֿאַר דער אַרבעט, האָט ער אין אָנפֿאַנג גאָרניט געװאָלט הערן פֿון דעם, װײַל פּײַן איז געװען צו „רעװאָלוציאָנער“ פֿאַר זײ. נאָך דעם אָבער האָבן מיר זיך געאײניקט אױף דעם, אַז עס זאָלן זײַן צװײ הױפּט־אָרגאַנײַזערס פֿון דעם קאַמפּײן, מאַקס פּײַן און ב. שװייצער. זײ בײדע האָבן געדאַרפֿט צוציִען אַלע נייטיקע קרעפֿטן אױף אָנצופֿירן דעם גאַנצן קאַמפּײן. 
עס האָט גענומען איבער אַ יאָר צײַט ביז עס איז געלונגען די הױפּט־אָרגאַנײַזערס מיט דער הילף פֿון זײערע איבעריקע אָרגאַנײַזערס (פֿרײַװיליקע און באַצאָלטע) אַרײַנצוקריגן אין דער יוניאָן די שנײַדער־אַרבעטער פֿון די גאָר גרױסע און פֿון אַלע קלענערע שעפּער.
אין יענעם אָרגאַניזאַציאָנס־קאַמפּײן האָט זיך שטאַרק אױסגעצײכנט אײַק גאָלדשטײן, אַ שנײַדער־אַרבעטער, װעלכער איז געװען אַ טעטיקער מעמבער פֿון די „ברודערהוד אָװ טײלאָרס“. גאָלדשטײן איז געװען אַ פֿאָלקסרעדנער, אַן אײנפֿאַכער שאַפּ־אַרבעטער. מיט זײַנע רעדעס, װעלכע פֿלעגן קלאָר אַרױסצײַגן זײַן ערנסטקײט און איבערגעגעבנקייט צו דער אַרבעטער־זאַך, פֿלעגט ער צוציִען מאַסן שנײַדער צו דער יוניאָן. נאָכן סטרײַק איז ער באַשטימט געװאָרן אַלס אַ יוניאָן־אָרגאַנײַזער. ער איז געװען אַן אַנאַרכיסט. אין 1922 איז ער געשטאָרבן פֿון אַ קענסער. 
אין נאָװעמבער 1912 איז שױן אַ גרױסע מאַסע פֿון די ניו־יאָרקער שנײַדער פֿון אַלע פֿאַכן און אָפּטײלן פֿון דער אינדוסטריע געװען אין דער יוניאָן. טאָג און נאַכט האָט מען געהאַלטן שאַפּמיטינגען. די באַגײַסטערונג צװישן די אַרבעטער פֿאַר אַ גענעראַל־סטרײַק איז דאַן געװען זײער גרױס. װען אַלץ איז שױן געװען גוט צוגעגרײט האָט די יוניאָן געאָרדערט אַן אָפּשטימונג װעגן אַ גענעראַל־סטרײַק, און אַ גרױסע צאָל שנײַדער־אַרבעטער האָבן געשטימט פֿאַר אַ סטרײַק. 
יענעם אָװנט האָט אַ גרױסע מאַסע שנײַדער זיך פֿאַרזאַמלט אױף ראָטגערס סקװער אַנטקעגן דער „פֿאָרװערטס“־געבײַדע אין ניו־יאָרק אױסצוהערן דעם באַריכט פֿון די שטימען־ציילער. װען די באַאַמטע פֿון דער יוניאָן האָבן באַקאַנט געמאַכט פֿאַר דעם טױזנט־קעפּיקן עולם, אַז די גרױסע מערהײט שנײַדער־אַרבעטער זײַנען פֿאַר אַ סטרײַק, האָט די גרױסע מאַסע אַרבעטער, װאָס האָט פֿאַרפֿלײצט דעם סקװער און העסטער־פּאַרק, אױפֿגעכאַפּט מיט באַגײַסטערונג דעם געשרײ: „סטרײַק! סטרײַק!“ און דער געשריי האָט אָפּגעקלונגען איבער דער גאַנצער איסט־סײַד פֿון ניו־יאָרק. דאָס איז געװען אַ מערקװירדיקע סצענע. אין אַ װאָך אַרום איז דערקלערט געװאָרן דער גענעראַל־סטרײַק, אָדער דער „סטרײַק הגדול“, װי מען האָט אים גערופֿן. דאָס איז פֿאָרגעקומען דעם 30סטן דעצעמבער, 1912.
עס איז געװען אַ כמאַרנער טאָג. די דערװיילטע הונדערטער קאָמיטעס האָבן זיך צעלאָזן איבער דער גרױסער שטאָט ניו־יאָרק און געטײלט די רױטע פּראָקלאַמאַציעס. דער רוף צום סטרײַק האָט געפֿונען אַ װאַרעמען אָפּקלאַנג אין די הערצער פֿון די איבער הונדערט טױזנט שנײַדער־אַרבעטער פֿון גרײטער ניו־יאָרק. אַלע ייִדישע, איטאַליענישע, פּױלישע און אַנדערע שנײַדער־אַרבעטער, פֿרױען און מענער, האָבן װי אײן מענטש פֿאַרלאָזן די שעפּער און האָבן אַװעקגעמאַרשירט אין די פֿאַרזאַמלונגס־פּלעצער, װעלכע די שנײַדער־יוניאָן האָט געדונגען פֿאַר זײ. נאַטירלעך האָט מען אַזאַ גרױסע מאַסע שעפּער ניט געקענט גרייכן אין איין טאָג. אָבער די גרעסטע צאָל שנײַדער־אַרבעטער זײַנען דאַן אַרונטער אין די ערשטע צװײ טעג. אין פֿאַרלױף פֿון דער װאָך זײַנען אַלע שנײַדער־שעפּער פֿון ניו־יאָרק אױסגעלײדיקט געװאָרן.
אין רעדאַקציע פֿון „פֿאָרװערטס“ האָט מען אַװעקגעשטעלט צװײ לאַנגע טישן, װוּ אַלע טשערלײַט פֿון די פֿאַרזאַמלונגס־פּלעצער, אַלע טשערלײַט פֿון די קאָמיטעס, אַלע באַאַמטע פֿון אַ 25 לאָקאַלע יוניאָנס פֿון די סטרײַקנדיקע שנײַדער־אַרבעטער זײַנען געזעסן אױסגעזעצט צוזאַמען מיט דער אָפֿיציעלער פּרעס־קאָמיטע פֿון סטרײַק, מיטן סעקרעטאַר פֿון די פֿאַראײניקטע ייִדישע געװערקשאַפֿטן בראָש און מען האָט געשריבן די נײַעס פֿון סטרײַק. אַלע פּאַסירונגען פֿון לעצטן מעת־לעת װעגן די פּיקעטלײַנס, װעגן די אַרעסטן, סעטלמענטס, – אַלץ װעגן סטרײַק. די מיטאַרבעטער פֿון „פֿאָרװערטס“ האָבן אַלץ רעדאַקטירט און דער „פֿאָרװערטס“ איז פֿאַרװאַנדלט געװאָרן אין אַ סטרײַקאָרגאַן פֿון הונדערט און דרײַסיק טױזנט קעמפֿנדיקע שנײַדער־אַרבעטער, מענער און פֿרױען פֿון אַלע נאַציאָנאַליטעטן. אױסער דעם איז געװען אַ ספּעציעלע פּרעסקאָמיטע, װעלכע פֿלעגט אַרױסגעבן די נײַעס פֿון סטרײַק צו אַלע צײַטונגען פֿון לאַנד. 
די אַדמיניסטראַציע פֿון דעם ריזיקן סטרײַק איז פֿאַרטײלט געװאָרן װי פֿאָלגט: פּיקעט־קאָמיטע, אינפֿאָרמאַציע־קאָמיטע, שטיצע־זאַמלונג־קאָמיטע און רעדנער־קאָמיטע.
אױפֿן צװײטן טאָג פֿון סטרײַק איז אין אָפֿיס פֿון די פֿאַראײניקטע ייִדישע געװערקשאַפֿטן געקומען דער סעקרעטאַר פֿון דיסטריקט־קאַונסיל פֿון אַלע שנײַדער־יוניאָנס, ה. לאַװנער, אַ שנײַדער־אַרבעטער בײַ קינדער־דזשעקעטס. ער איז געװען זײער אַ פֿעיִקער באַאַמטער, דאָך זײַנען די שנײַדער־אַרבעטער פֿון אים ניט געװען באַגײַסטערט נאָר דערפֿאַר װאָס זײ האָבן אים גערעכנט פֿאַר אײנעם פֿון די „יונײַטעד גאַרמענט װאָרקערס“, פֿון זײער אינטערנעשאָנאַל־יוניאָן, װעלכע זײ האָבן ניט ליב געהאַט, טײלװײַז דערפֿאַר װאָס זײ זײַנען קאָנסערװאַטיװ און טײלװײַז דערפֿאַר װאָס די שנײַדער האָבן געדענקט, אַז אַזױ װי די מערסטע באַאַמטע פֿון די „יונײַטעד גאַרמענט װאָרקערס“ זײַנען קאַטערס (צושנײַדערס), קימערן זײ זיך דעריבער ניט פֿאַר די אינטערעסן פֿון די שנײַדער. דער פּרעזידענט פֿון די „יונײַטעד גאַרמענט װאָרקערס“, טאָם ריקערט, איז אַלײן אַ קאַטער פֿון אַ שיקאַגער לאָקאַל. דער דזשענעראַל־סעקרעטאַר פֿון די „יונײַטעד גאַרמענט װאָרקערס“, באַרני לאַרדזשער, אַן עלטערער שױן אָפּגעלעבטער מענטש, איז אױך בײַם טרײד אַ העמדער־צושנײַדער.
לאַװנער, דער סעקרעטאַר פֿון ניו־יאָרקער דיסטריקט־קאַונסיל פֿון אַלע גאַרמענט װאָרקערס לאָקאַלס, האָט איבערגעגעבן צו די געװערקשאַפֿטן, אַז זײ זאָלן אָנפֿירן דיזע 4 קאָמיטעס, און איך אַלס סעקרעטאַר האָב עס בײַ אים איבערגענומען. איך האָב װעגן דעם אָנגעפֿרעגט בײַם הױפּטפֿירער פֿון יענעם סטרײַק, בײַ מאַקס פּײַנען, און ער האָט מיר געזאָגט בזה־הלשון:
דו, ברודערקע, סעקרעטאַר פֿון די פֿאַראייניקטע געװערקשאַפֿטן, דו האָסט געזען װי אַלע דעלעגאַטן פֿון די געװערקשאַפֿטן האָבן געפֿירט דעם גאַנצן לײדיס־װײסט־מאַכער־סטרײַק פֿון 1909, װעלכער איז געװען דער ערשטער פֿון די גרױסע ייִדישע סטרײַקס; דו האָסט געזען װי די קלאָוק־מאַכער האָבן געהאַט זײער סטרײַק אין 1910 און די דעלעגאַטן פֿון די געװערקשאַפֿטן האָבן דאָרטן דעם גרעסטן אָנטײל גענומען. אײַערע דעלעגאַטן פֿון די געװערקשאַפֿטן האָבן געפֿירט דעם גרױסן פֿאָריער־סטרײַק אין 1912 און אַצינד מוזן די געװערקשאַפֿטן שאַפֿן אַ ריזן־יוניאָן און אַ ריזן־פֿאַרבאַנד פֿון די 250 טױזנט מענער־שנײַדער.
די עקזעקוטיװ־קאָמיטע פֿון די געװערקשאַפֿטן האָט געהאַט אַ זיצונג און די אָנפֿירונג פֿון די 4 קאָמיטעס איז איבערגענומען געװאָרן פֿון די געװערקשאַפֿטן.
די סעטלמענטס־קאָמיטע און די סטרײַק־בענעפֿיט־קאָמיטע, צוזאַמען מיט דער גענעראַל־סטרײַק־קאָמיטע, זײַנען פֿאַרװאַלט געװאָרן פֿון פֿאַרטרעטער פֿון אַלע סטרײַקנדיקע יוניאָנס, צוזאַמען מיט די הױפּט באַאַמטע פֿון די „יונײַטעד גאַרמענט װאָרקערס“.
איך װיל דאָ גלײַך באַמערקן, אַז אין יענעם ריזיקן שנײַדער־סטרײַק פֿון 1913 זײַנען געװען טעטיק אַ שײנע עטלעכע הונדערט מענטשן, און עס איז פֿאַרשטענדלעך, אַז איך האָב ניט קײן מעגלעכקײט יעדן אײנעם צו דערמאָנען.
די סימפּאַטיע פֿון גרױסן עולם פֿון גרײטער ניו־יאָרק איז דורכױס געװען אױף דער זײַט פֿון די אַרבעטער.
ניו־יאָרק האָט שױן געזען אַלערלײ שנײַדער־סטרײַקס, קלענערע און גרעסערע; אָבער אַזאַ מין סטרײַק װי יענער, אין װעלכן עס האָבן זיך באַטײליקט אַלע אָפּטײלן פֿון דער גאַנצער שנײַדער־אינדוסטריע, האָט ניו־יאָרק קײן מאָל ניט געזען.
די סטרײַקערס זײַנען געװען פֿון אַלע נאַציאָנאַליטעטן, װעלכע געפֿינען זיך נאָר אין ניו־יאָרק. די גרעסטע צאָל סטרײַקער זײַנען געװען ייִדן, דאַן זײַנען געקומען איטאַליענער, ליטװינער, רוסן, פּאָליאַקן, דײַטשן, בעמישע, אונגאַרן, גריכן, טערקן, פֿראַנצויזן, ענגלענדער און אַמעריקאַנער. יעדן מאָל װען מען פֿלעגט אַרונטערנעמען אַ גרױסע שנײַדער־פֿאַבריק פֿלעגן זיך אָפּשפּילן מערקװערדיקע סצענעס.
אָט איז אין ברוקלין געלונגען אַרונטערצונעמען אײנעם פֿון די גרעסטע אינסײַד־שעפּער פֿון אַ באַװוּסטער גרױסער פֿירמע. אין דעם שאַפּ האָבן געאַרבעט פֿיר הונדערט איטאַליענער, אױסער אַרבעטער פֿון אַנדערע נאַציעס. מען האָט די אַרבעטער געבראַכט מיט גרױס פּאַראַד. װען זײ האָבן אַרײַנגעמאַרשירט אין גרױסן האָל אַרײַן, איז אײנער פֿון די סטרײַקערס אַרױפֿגעשפּרונגען אױפֿן פּלאַטפֿאָרם און האָט אין איטאַליעניש אױסגעשריִען, אַז אין נאָמען פֿון די אַרבעטער פֿון זײַן שאַפּ באַדאַנקט ער, װאָס מען האָט זײ אַרונטערגענומען אין סטרײַק, װײַל עס איז שױן לאַנג צײַט געװען דאָס צו טאָן, און דער רעדנער פֿרעגט דעם עולם, מיט װאָס זײ קענען אָפּדאַנקען. אַלס ענטפֿער שרײַט אױס אַ צװײטער איטאַליענער, אַז אין ברוקלין איז פֿאַראַן נאָך אַ גרעסערער שאַפּ פֿון אַ באַװוּסטער קלאָדינג־פֿירמע, װוּ מען אַרבעט נאָך; זײ דאַרף מען אױך ברענגען אַהער. „אָלרײַט“, הערט מען גלײַך שטימען אױסשרײַען אין אַלע שפּראַכן, און דער עולם פֿאָרמירט זיך אין רײען און מען מאַרשירט צום פּלאַץ.
צוקומענדיק צום שאַפּ, װעלכער איז שױן באַלעגערט מיט פּאָליצײ און דעטעקטיװס, שטעלט מען זיך אָפּ. עס האָט ניט גענומען פֿיל צײַט װי אַ פּאָר שליחים פֿון די אַרבעטער פֿון דער פֿאַקטאָרי קומען אַרונטער און גיבן אָפּ אַ באַריכט, אַז נאָך מיטאָג, אַזױ שנעל װי מען װעט קריגן די פּיי, קומען אַלע אַרונטער און שליסן זיך אָן אין סטרײַק.
די בעלי־הבתּים און סופּעראינטענדענטס פֿון דער גרױסער קלאָדינג־פֿירמע האָבן דערשמעקט, אַז זײערע אַרבעטער, מיט װעלכע זײ זײַנען, דאַכט זיך, געװען זיכער, פֿאַרלאָזן זײ. די פֿאָרלײַט פֿאַררופֿן די אַרבעטער אױף שנעל אין שאַפּ צו אַ מיטינג און אײנער פֿון דער פֿירמע שטעלט זיך אַרױף אױף אַ טיש און האַלט אַ זיסע רעדע צו די אַרבעטער, דערציילנדיק זײ װי גוט זײ זײַנען אימער געװען צו זײערע אַרבעטער. „װאָס װילט איר אַצינד?“ – רופֿט זיך אָפּ דער באָס. – „קורצע שטונדן? מיר גיבן אײַך. בעסערע װײדזשעס? איר קריגט עס גלײַך“. אין שאַפּ איז געװאָרן שטיל, אַלע האָבן אײַנגעהאַלטן די אָטעמס. מיט אַ מאָל רופֿט זיך אָפּ אַ שטימע אין איטאַליעניש: „מי װאָנטאַ יוניאָנאַ“. דער באָס ענטפֿערט: „װאָס דאַרפֿט איר די יוניאָן, אַז איך גיב אײַך אַלץ װאָס איר פֿאַרלאַנגט, אַבי בלײַבט אַרבעטן?“ ענטפֿערט דער זעלבער איטאַליענישער אַרבעטער בזה־הלשון: „איף יו גיװ אַס יעװעריטינג, סי די װאָקינד דעלעגאַטאַ, איט װילי בי אָלראַיטאַ“. דער באָס איז נאָך ניט געגאַנגען אין דער יוניאָן און די אַרבעטער זײַנען אַלע װי איין מאַן אַרונטער אין סטרײַק. אַזױ זײַנען אַלע שעפּער אַרונטער.הײַנט די באַגײַסטערטע דעמאָנסטראַציעס, װעלכע די סטרײַקערס פֿלעגן מאַכן טאָג־טעגלעך!
אין יענעם גלענצנדיקן קאַמף איז באמת מקוים געװאָרן דער רוף פֿון דעם גרױסן אַרבעטער־פּאָעט:„מאַן דער אַרבײַט, אױפֿגעװאַכטאון ערקענע דײַנע מאַכט,אַלע רעדער שטײען שטילװען דײַן שטאַרקער אַרם נאָר עס װיל“.
די נױט צװישן די סטרײַקערס איז געװען זײער גרױס. אױף דער צװײטער װאָך פֿון סטרײַק האָט מען אין די פֿאַרזאַמלונגס־פּלעצער ערשט באַקאַנט זיך מיט דער אמתער לאַגע פֿון די גרױסע מאַסן שנײַדער־אַרבעטער. און דאַן האָט מען דערזען, װאָס פֿאַר אַן אָרעמקײט עס האָט געהערשט צװישן די אַרבעטער, װעלכע האָבן באַקלײדט כּמעט אַ האַלב אַמעריקע. פֿיל פֿון די סטרײַקערס האָבן אױף דער צװײטער װאָך פֿון סטרײַק שױן ניט געהאַט װאָס צו עסן. דערצו האָבן פֿיל סטרײַקער נאָך געקראָגן „מוף־צעטלעך“ פֿון די לענדלאָרדס, װײַל זײ האָבן ניט געהאַט מיט װאָס צו באַצאָלן דירה־געלט.
די פֿאַראײניקטע ייִדישע געװערקשאַפֿטן און די איסט־סײַד־דיסטריקטן פֿון דער סאָציאַליסטישער פּאַרטײ האָבן אָרגאַניזירט קאָמיטעס, צו װעלכע מען האָט אױך צוגעצױגן אַלע אַנדערע אַרבעטער־אָרגאַניזאַציעס און פֿאַרשידענע סעטלמענט־װאָרקערס. מען האָט גלײַך געעפֿנט אַ רײ פֿרײַע קיכן, װוּ די סטרײַקערס האָבן יעדן טאָג באַקומען פֿרײַע מאָלצײַטן. אַלע אָפּטײלונגען פֿון דער אַרבעטער־באַװעגונג – די פֿאַראײניקטע ייִדישע געװערקשאַפֿטן, די סאָציאַליסטישע פּאַרטײ, דער „אַרבעטער־רינג“ און דער „פֿאָרװערטס“ האָבן פֿאַרעפֿנטלעכט אַן אױפֿרוף צו אַלע אָרגאַניזאַציעס, אַז זײ זאָלן שטיצן דעם שנײַדערסטרײַק.
די פֿרײַע קיכן פֿאַר די סטרײַקנדיקע שנײַדער־אַרבעטער האָבן דאַן אָנגעפֿירט די איסט־סײַד־דיסטריקטן פֿון דער סאָציאַליסטישער פּאַרטײ, װעמעס מיטגלידער האָבן פֿיל געהאָלפֿן אין די זאַמלונגען פֿון געלטשטיצע צװישן אַלע אַרבעטער און געזעלשאַפֿטלעכע אָרגאַניזאַציעס. אײנער פֿון די הױפּטטוער פֿון דער ס"פּ־אָרגאַניזאַציע איז דאַן געװען לויִס שײפֿער.
זײער פֿיל געהאָלפֿן דעם סטרײַק האָט דער „פֿאָרװערטס“. אױסער דעם, װאָס ער איז געװען דער אָפֿיציעלער קאַמפֿאָרגאַן פֿון די סטרײַקערס, האָט דער „פֿאָרװערטס“ נאָך אױך פֿון זײַן אײגענער קאַסע געשטיצט דעם סטרײַק מיט פֿיל טױזנטער דאָלאַר. דער איצטיקער פּרעזידענט און מענעדזשער פֿון דער אַמאַלגאַמײטעד באַנק אין ניו־יאָרק, אַדאָלף העלד איז דעמאָלט געװען דער מענעדזשער פֿון „פֿאָרװערטס“ און ער האָט אַ סך אַרױסגעהאָלפֿן מיט ראַט און טאַט דער סטרײַק־קאָמיטע.
אַדאָלף העלד איז נאָך געװען אַ סקול־בױ אין ני־פּענטס, װען די אַגיטאַציע פֿון די ייִדישע סאָציאַליסטן אױף דער איסט־סײַד פֿון ניו־יאָרק האָט אים צוגעצױגן. װען ער איז אַלט געװען 14–15 יאָר איז ער געװאָרן אַ מיטגליד פֿון דער „סאָשעליסט ליטעראַרי סאָסײַעטי“ פֿון די יונגע סאָציאַליסטן אױף דער איסט־סײַד. צו 20 יאָר האָט מען אים געמאַכט פֿאַרן מענעדזשער פֿון „פֿאָרװערטס“. דאָס איז געװען אין 1906, װען דער דעמאָלטיקער מענעדזשער, מאַרקוס יאַפֿע, האָט צוליב קראַנקײט געמוזט אױפֿגעבן זײַן אַמט אַלס מענעדזשער פֿון „פֿאָרװערטס“. אַדאָלף העלד האָט די גאַנצע צײַט געשפּילט אַ װיכטיקע ראָלע אין דער סאָציאַליסטישער באַװעגונג און די פֿירערס פֿון דער טרײד־יוניאָן־באַװעגונג פֿלעגן אין צײַט פֿון אַ שװערן קאַמף מיט אים אָפֿט זיך באַראָטן.װי שױן פֿריִער געזאָגט, זײַנען אין יענעם גרױסן שנײַדערסטרײַק געװען טעטיק אַ שײנע עטלעכע הונדערט אַרבעטער. איך װיל נאָך דערמאָנען דאָ אײניקע. דאָס זײַנען: אַלעקס קאָהען, אַ פּרעסער בײַם טרײד, אַ גוטער רעדנער, און דוד װוּלף; אײב הערשקאָװיטש, דזשאָו גודמאַן, בײדע מעמבערס פֿון דער ס"פּ, און ל. באַראָן, אַן אַנאַרכיסט. ל. באַראָן איז שױן איצט טױט.פֿיל האָבן געהאָלפֿן אין דעם שנײַדערסטרײַק: דזשײקאָב פּענקין און װיליאַם קאַרלין, אױך פֿיאָרעלאָ לאַ־גװאַרדיאַ, דער אַדװאָקאַט פֿון דעם איטאַליענישן ברענטש פֿון די שנײַדער. לאַ־גװאַרדיאַ איז איצט אַ מיטגליד פֿון דעם אַמעריקאַנער קאָנגרעס. יענעם גרױסן שנײַדערסטרײַק האָט די קלאָוקמאַכער־יוניאָן, װעלכער האָט שױן געציילט 50 טױזנט מיטגלידער, געשטיצט מיט צענדליקער טויזנטער דאָלאַר.אױסער די קלאָוקמאַכער, האָבן אין יענעם סטרײַק געגעבן שטיצע די לײדיס־װײסט־מאַכער־יוניאָן, די פֿאָריערס־יוניאָן און אַלע אַנדערע קלענערע יוניאָנס. זײ אַלע האָבן געהאָלפֿן די שנײַדער מיט צענדליקער טױזנטער דאָלאַר. אױף אַלע שׂימחות, בעלער און אונטערהאַלטונגען – איבעראַל האָט מען געזאַמלט געלט פֿאַר דעם שנײַדערסטרײַק. די „יונײַטעד גאַרמענט װאָרקערס“ האָבן פֿונאַנדערגעשיקט אַן אױפֿרוף צו אַלע אַמעריקען פֿעדערײשן אָװ לײבאָר יוניאָנס און אױך זײ האָבן זיך זײער פֿרײַנדלעך אָפּגערופֿן מיט שטיצע.
די פֿאַראײניקטע ייִדישע געװערקשאַפֿטן האָט אױך געעפֿנט צװײ גרױסע גראָסערי־סטאָרס, װוּ מען האָט געטײלט צו די סטרײַקער לעבנס־מיטלען: מעל, ברױט, צוקער, בעבלעך און אַנדערע עסנװאַרג־פּראָדוקטן. די ייִדישע בעקער־יוניאָנס האָבן צוגעשטעלט יעדן טאָג צענדליקער װעגן מיט טױזנטער לאַבנס ברױט פֿאַר די הילפֿס־גראָסעריס און פֿאַר די פֿרײַע קיכן.
די געװערקשאַפֿטן האָט אין קלינטאָן־האָל אױך געעפֿנט אַ ביוראָ, װוּ מען האָט געטײלט קלײדער פֿאַר די סטרײַקער, פֿאַר פֿרױען, מענער און קינדער. דעם געזאַמלטן געלט האָט די געװערקשאַפֿטן ניט אױסגעטײלט. זי האָט בלױז געזאַמלט דאָס געלט און עס קװיטירט דורכן „פֿאָרװערטס“, און דאַן עס איבערגעגעבן צו די „יונײַטעד גאַרמענט װאָרקערס“ װעלכע האָבן געטײלט דעם סטרײַק־בענעפֿיט.איך װעל קײן מאָל ניט פֿאַרגעסן דעם גרױסן באַזאַר װעלכן די געװערקשאַפֿטן האָט אָנגעפֿירט אין „פֿאָרװערטס“־בילדינג, צו װעלכן מען האָט אונדז אַרײַנגעשיקט פֿון אַל דאָס גוטס. די געװערקשאַפֿטן האָט אױפֿן באַזאַר געעפֿנט אַ דעפּאַרטמענט־סטאָר פֿון װאָס איר װילט נאָר אַלײן. מען האָט אַלץ אױספֿאַרקױפֿט צום גרױסן עולם און דאָס געלט איז איבערגעגעבן געװאָרן צום סטרײַקפֿאָנד.
בײַ יענעם באַרימטן באַזאַר האָב איך זיך װידער געטראָפֿן מיט דעניעל דעליאָנען. ער איז אַהין געקומען מיט זײַנע „סל"פּ“־חבֿרים ב. רײנשטײן, ד"ר דזשוליוס האַמער מיט זײַן פֿרױ, י. שלאָסבערג, און אַנדערע. די טוער פֿון יענעם שנײַדערסטרײַק זײַנען אַ פּנים, לױט דעליאָנס מײנונג, ניט געװען קײן „פֿײקערס“, נאָר אמתע „קלאַסן־באַװוּסטע“ טוער פֿון דער קעמפֿנדיקער אַרבעטער־באַװעגונג. 
נאָך צען װאָכן סטרײַקן האָט דער פּרעזידענט פֿון די „יונײַטעד גאַרמענט װאָרקערס“ טאָם ריקערט, באַראָטנדיק זיך בלױז מיט די באַאַמטע און עקזעקוטיװ־מיטגלידער פֿון די יונײַטעד גאַרמענט װאָרקערס, װעלכע האָבן גערעכנט, אַז אַ פֿולשטענדיקער זיג פֿון די שנײַדער־אַרבעטער איז ניט אַזױ זיכער, געסעטלט דעם סטרײַק.
די פֿירער פֿון דער יונײַטעד גאַרמענט װאָרקערס האָבן זיך ניט געװאָלט רעכענען מיט דער טראַדיציע פֿון דער ייִדישער טרײדיוניאָן־באַװעגונג, אַז אַ סעטלמענט פֿון אַ סטרײַק דאַרף מען מאַכן נאָר דאַן װען די מאַסן פֿון די סטרײַקערס שטימען צו דערצו, װען מען פֿרעגט בײַ זײ, מען באַריכט זײ און אַ מערהײט פֿון זײ שטימט צו צו דעם. ריקערט אָבער האָט זיך בײַ די סטרײַקנדיקע שנײַדער ניט אָנגעפֿרעגט, און ער האָט, אַלס פּרעזידענט פֿון די יונײַטעד גאַרמענט װאָרקערס, געמאַכט אַ סעטלמענט מיט דער אַסאָסיִײשן פֿון די גרױסע קלײדער־פֿאַבריקאַנטן פֿאַר 54 שטונדן אַ װאָך אַרבעט, און אַ העכערונג פֿון 1 דאָלאַר אַ װאָך אױף די שׂכירות פֿון יעדן שנײַדער־אַרבעטער (די פֿאָדערונגען פֿון די שנײַדער זײַנען געװען: 48 שטונדן אַ װאָך אַרבעט, אַ העכערונג אױף די שׂכירות פֿון 5 ביז 10 דאָלאַר אַ װאָך, און נאָך אַנדערע יוניאָן־קאָנדיציעס).
דיזע האַנדלונג פֿון די יונײַטעד גאַרמענט װאָרקערס האָט דאַן אַרױסגערופֿן אַ געװאַלדיקע אַנטריסטונג צװישן די סטרײַקערס. זײ האָבן דעם באַפֿעל פֿון דעם פּרעזידענט פֿון זײער אינטערנאַשאָנאַל יוניאָן ניט געפֿאָלגט און האָבן פֿאָרגעזעצט דעם סטרײַק נאָך מיט מער ענערגיע.
צו יענער צײַט האָט די יוניאָן פֿון די סטרײַקנדיקע שנײַדער שױן געהאַט געסעטלט מיט הונדערטער מאַנופֿעקטשורערס און קאָנטראַקטאָרס פֿאַר 50 שטונדן אַ װאָך אַרבעט. דער סטרײַק האָט נאָך אָנגעהאַלטן דרײַ װאָכן צײַט און איז ענדלעך געסעטלט געװאָרן מיט דער אַסאָסיִײשן פֿון די גרױסע קלײדער־פֿאַבריקאַנטן פֿאַר 53 שטונדן אַ װאָך אַרבעט דעם ערשטן יאָר, און 52 שעה אַ װאָך דעם צװײטן יאָר. דער הױפּטסעטלער פֿון יענעם סטרײַק איז געװען מאיר לאָנדאָן, דער ליגל אַדװײַזער (געזעצלעכער ראָטגעבער) פֿון דער קלאָוקמאַכער־יוניאָן, װעלכער איז באַאױפֿטראַגט געװאָרן פֿון דער גאַנצער ייִדישער אַרבעטער־באַוועגונג צו סעטלען דעם שנײַדערסטרײַק.
מיט די קלענערע אַסאָסיִײשנס פֿון שנײַדער בעלי־בתּים, װעלכע האָבן באַשעפֿטיקט שנײַדער־אַרבעטער אין זײערע „אינסײַד“־פֿאַבריקן און אױך בײַ קאָנטראַקטאָרס (בײַ זײ זײַנען געװען באַשעפֿטיקט אַ 50 פּראָצענט פֿון אַלע סטרײַקערס) איז דער סעטלמענט געמאַכט געװאָרן פֿאַר 50 שטונדן אַ װאָך אַרבעט מיט אַ גרױסער העכערונג אין שׂכירות.
דעם 8טן מאַרטש, 1913 איז דער גענעראַל־סטרײַק פֿון די שנײַדער־אַרבעטער דערקלערט געװאָרן פֿאַר געענדיקט. דרײַ מאָנאַטן האָט דער גענעראַל־סטרײַק אָנגעהאַלטן ביז ער איז ענדלעך געװוּנען געװאָרן. די גאַנצע דרײַ מאָנאַטן פֿון יאַנואַר, פֿעברואַר און מאַרטש, איז דער רױש און טומל פֿון דעם ריזנהאַפֿטן אינדוסטריעלן שנײַדערסטרײַק געװען זײער שטאַרק און גרױס.
און װען דער סטרײַק איז געענדיקט געװאָרן, זײַנען אין דער ייִדישער טרײדיוניאָן־באַװעגונג אָנגעקומען נײַע קאַמפֿן, נײַע יוניאָנס פֿון ייִדישע אַרבעטער, נײַע סטרײַקס, אַ גאַנצער ים פֿון נײַע טרײדס זײַנען דאַן צוגעשװוּמען און האָבן געפֿאָדערט אַז מען זאָל זײ אױך אָרגאַניזירן.
די טרײדיוניאָן־באַװעגונג פֿון די ייִדישע אַרבעטער האָט דאַן דערגרײכט דעם העכסטן שטאַפּל פֿון דערפֿאָלג. די צאָל מיטגלידער פֿון די יוניאָנס איז שטאַרק געװאַקסן און עס איז אױך געװאַקסן די צאָל לאָקאַלע יוניאָנס. די באַװעגונג האָט געבראַכט גרױס נוצן די אַרבעטער־מאַסן און האָט אַרױסגערופֿן צו זיך דעם רעספּעקט פֿון אַלעמען. נײַע קרעפֿטן זײַנען צו אונדז צוגעשטאַנען. פֿיל, װעלכע זײַנען דאַן צוגעקומען אין די ייִדישע יוניאָנס, האָבן ערשט מיט אַ פּאָר יאָר צוריק װײניק זיך געקימערט װעגן די יוניאָנס. זײ זײַנען צוגעשטאַנען צו אונדזערע רײען אַלס רעזולטאַט פֿון יענעם גרױסן קאַמף.
דער שנײַדערסטרײַק האָט געגעבן אַ גלענצנדיקן בײַשפּיל פֿון דעם וואָס די אַרבעטער קענען געװינען דורך אײניקײט און מוטיקן קאַמף.
דרײַ און דרײַסיק מיליאָן דאָלאַר האָט געקאָסט די רײַכע קלאָדינג מאַנופֿעקטשורערס דער שנײַדערסטרײַק. די בעלי־הבתּים האָבן פֿאַרלאָרן דעם פּראָפֿיט פֿון סעזאָן און פֿיל מער. די אַרבעטער האָבן געװוּנען אַזױ פֿיל, אַז עס איז געװען שװער אױסצורעכענען זײערע געװינסן.
אייבערפֿלעכלעך איז דער חשבון געװען דער פֿאָלגנדיקער:דורכשניטלעך האָט נאָך יענעם סטרײַק יעדער שנײַדער געאַרבעט מיט זיבן שטונדן אַ װאָך װײניקער װי פֿאַרן סטרײַק. די גרױסע מאַסן שנײַדער, װאָס האָבן געאַרבעט פֿאַר קאָנטראַקטאָרס בײַ קאָוטס, פּאַנטס און װעסטן, האָבן פֿאַר דעם סטרײַק געאַרבעט 58, 62 און מער שטונדן אַ װאָך. אין די אינסײַד־שעפּער האָט מען אױך געאַרבעט 57, 56 און 54 שטונדן אַ װאָך. די טשילדרען־דזשעקעט־מאַכער, געבײסטע און אומגעבײסטע, װי אױך אַ קלײנע צאָל „לײַבל־אַרבעטער“ פֿלעגן דאַן אַרבעטן 53 שטונדן אַ װאָך. און צום שלוס פֿון יענעם גענעראַל־סטרײַק האָבן די גרעסטע צאָל שנײַדער געאַרבעט בלױז 50 שטונדן אַ װאָך. אױף 53 שטונדן אַ װאָך האָט מען געסעטלט פֿאַר אַ קלענערער צאָל אַרבעטער. װען מיר האָבן גענומען אױסרעכענען די צאָל שטונדן, װאָס די שנײַדער־אַרבעטער האָבן דאַן געװוּנען, איז אױסגעקומען, אַז אַלע שנײַדער־אַרבעטער אין ניו־יאָרק האָבן נאָכן סטרײַק פֿון 1913 געאַרבעט אין דורכשניט מיט 7 שטונדן אױף יעדן אַרבעטער אין יעדער װאָך װײניקער װי פֿאַרן סטרײַק. און װען מען האָט אַרונטערגערעכנט צו 7 שטונדן פֿון הונדערט און דרײַסיק טױזנט אַרבעטער, האָט עס באַטראָפֿן 910 טױזנט געװוּנענע שטונדן.
די שנײַדער־בעלי־הבתּים, װעלכע האָבן געספּענדט אַזױ פֿיל מיליאָנען דאָלאַרס אום צו צעברעכן דעם גרױסן שנײַדערסטרײַק, פֿלעגן דאַן אָפּרײַסן די טעלעפֿאָן פֿון די פֿאַרשיידענע שנײַדער־לאָקאַלס, בעטנדיק מען זאָל זײ שיקן אַרבעטער, און דװקא יוניאָנלײַט האָבן זײ געפֿאָדערט. אַ ברירה האָבן זײ געהאַט?
די שנײַדער־בעלי־הבתּים, סײַ די קלענערע און סײַ די גרױסע מאַנופֿעקטשורערס האָבן דורך דער צײַט פֿון סטרײַק אױסגעגעבן אוצרות מיט געלט, כּדי זײ זאָלן קענען אױספֿירן, אַז זײ זאָלן ניט דאַרפֿן אָנערקענען די יוניאָן, אָבער נאָך יענעם סטרײַק, װען עס האָט געטראָפֿן בײַ זײ אין שאַפּ דער קלענסטער טראָבל, האָבן זיי זיך געשראָקן, אַז די אַרבעטער װעלן װידער אַרונטער פֿון דער אַרבעט און זײ פֿלעגן גלײַך טעלעפֿאָנירן אין דער יוניאָן: „פּליז, שיקט אונדז אַ פֿאַרטרעטער פֿון דער יוניאָן. שיקט אונדז די גאַנצע יוניאָן, אַבי גלײַכט אױס בײַ מיר דעם טראָבל“ (סיכסוך).
איך בין געװען אָנװעזנד בײַ אַ גוט באַזוכטן געשעפֿטס־מיטינג פֿון אַ שנײַדער־לאָקאַל־יוניאָן. דער טשערמאַן האָט אױסגערופֿן יעדן מעמבער באַזונדער און האָט בײַ יעדן, אין מײַן אָנװעזנהײט, געפֿרעגט: „װיפֿל באַטרעפֿט אײַער רײַז פֿון װײדזשעס?“ אײניקע האָבן געענטפֿערט, אַז זײ באַקומען מיט 4 דאָלאַר אַ װאָך מער; אײניקע מיט 6 דאָלאַר אַ װאָך; אײניקע מיט 8 דאָלאַר, און עס האָבן זיך געפֿונען זאָגאַר אַזעלכע אַרבעטער, װאָס האָבן פֿאַרן סטרײַק באַקומען 18 דאָלאַר אַ װאָך און נאָכן סטרײַק – 28 דאָלאַר אַ װאָך.
„עס איז ניט געװען קײן פֿראַגע פֿון שׂכירות, עס איז געװען אַ פֿראַגע פֿון שטונדן“ – האָט דער טשערמאַן פֿון דער פֿאַרזאַמלונג דערקלערט.
נאָך אַ װיכטיקן געװינס פֿאַר די שנײַדער־אַרבעטער איז דאַן געװען װאָס דער סטרײַק האָט אָפּגעשאַפֿט די סאָב־ און אינסײַד־קאָנטראַקטאָרס. דאָס איז געװען אַן אַלטע מכּה, װאָס האָט עקזיסטירט אין אַלע ניט־אָרגאַניזירטע טרײדס. דער באָס אָדער דער קאָנטראַקטאָר פֿלעגט אַרױסגעבן צו אַרבעטער אַ גאַנצן פּאָדריאַד אַרבעט, און דיזער אַרבעטער פֿלעגט נעמען פֿון זײַן האַנט אַרױסהעלפֿערס, מײנסטנס לערנערס, װעמען ער פֿלעגט צאָלן די קלענסטע װײדזשעס און אַרױסטרײַבן די קישקעס פֿון די אומגליקלעכע װאָס פֿלעגן געצװוּנגען װערן אָנצוקומען אױף אַזעלכע דזשאַבס.
דאָס זײַנען געװען די געװינסן פֿון אַ סטרײַק, װעלכער איז ניט פֿולשטענדיק געװוּנען געװאָרן. דאָס איז געװען נאָר דער אָנפֿאַנג פֿון אַ פֿאַרלײַכטערונג פֿאַר די אַרבעטער, װײַל דאָס ריכטיקע איז ערשט געקומען שפּעטער.