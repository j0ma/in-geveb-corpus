ביז זײ זענען געקומען אין װאַלד. דער אַלטער לוריע איז אַרײַנגעגאַנגען צו איסרן אָפּנעמען חשבון פֿון דער אַרבעט און סאַשע איז געבליבן בײַם טײַכל, װעלכעס איז געװען אַרומגערינגלט מיט הױכע סאָסנעס.
דער װאַלד האָט געזונגען. עפּעס האָט זיך גענומען בענקען בײַ דעם בחור סאַשע אין דער נשמה.
ער האָט אַ שמײכל געטאָן:
„מײַן טאַטע האָט װעלדער און ער האַקט זײ אױס.“
װאָס פֿאַר אַ שײן לעבן מען װאָלט דאָ געקאָנט פֿירן, װי רויִק מען װאָלט דאָ געקאָנט שלאָפֿן.
אָט אַזױ האָט ער געטראַכט.
אין דעם איז אָנגעקומען אַ באָרװעס מײדל, דאָס איז געװען צילקע.
סאַשע האָט זי דערקענט פֿון זײַנע קינדער־יאָרן.
ער איז צו איר צוגעגאַנגען.
– אַזאַ מײדעלע געװען, אױסגעװאַקסן, האַ!?
– דער װאַלד װאַקסט אױך, זאָל אים נאָר אײַער פֿאָטער נישט אױסהאַקן...
עפּעס איז הײמלעך געװאָרן אין גאַנצן װאַלד. רעדן האָט זיך פֿאַרװאָלט אײנפֿאַכע גוטמוטיקע װערטער...
טיף אין האַרצן, אומבאַװוּסטזיניק, האָט זיך סאַשע מיט עפּעס דערפֿרײט.
װערטער האָבן זיך נישט געפֿונען.
איז זי אָפּגעגאַנגען צוריק צום טײַכל און געקוקט אין דער גרינער העלקײט אַרײַן, אין טײַכל געקוקט און געשװיגן.
זי איז געװען שלאַנק געבױט, און אַפֿילו אין דעם פּראָסטן זומערדיקן קלײדל האָט זי אױסגעזען נישט־געװײנלעך.
עס געדױערט אַ לענגערע צײַט זײער שװײַגן. דער װאַלד האָט זיך דערװײַל צוגעזונגען.
– איר זענט אַ מאָל געװען בײַ אונדז אין גראָדנע? – האָט זיך סאַשע אָנגערופֿן.
– און אַנטלאָפֿן, – האָט צילקע אײַלנדיק געענטפֿערט.
– פֿאַר װאָס?
– איך האָב דעמלט זײער ליב געהאַט דעם װאַלד...
– און הײַנט? – איז סאַשע צוגעשטאַנען.
– הײַנט בין איך שױן אַ גרױסע. עס בענקט זיך נאָך מענטשן, עס װילט זיך אַ סך מאָל זען, װי די װעלט זעט אױס.
– די װעלט איז זײער גרױס און זײער קלײן... – האָט סאַשע אָנגעהױבן.
– אַז איר װעט מיט מיר אַזױ רעדן װעל איך גאָרנישט פֿאַרשטײן, איך בין אַ פּראָסט מײדל.
אין דעם איז ניכע געקומען צו לױפֿן.
– צילקע, מען באַדאַרף פֿאַר די געסט עפּעס מאַכן צום עסן, קום, העלף מיר.
די פֿרױען זענען פֿאַרשװוּנדן אין הױז אַרײַן און סאַשע לוריע איז געבליבן אַלײן בײַם װאַסער, װאָס האָט אָן װילן גערױשט און געקײַקלט זיך װײַטער.
אַ ציגאַר האָט ער פֿאַררײכערט און געװאָלט טראַכטן, רויִק טראַכטן, װי זײַן שטײגער איז געװען. נאָר עס האָט זיך נישט געטראַכט, ער האָט כּסדר געקוקט אױף דעם גרױסן, אײנשטאָקיקן הױז, װאָס איז געשטאַנען אַזױ נאָענט. פּראָסטע פֿענצטער, מיט נישט־געפֿאַרבטע לאָדנס. די שפּאַלטן אין די װענט זענען געװען פֿאַרשטאָפּט מיט גרין־שװאַרצן מאָך.
און פֿון אינעװײניק האָט זיך געטראָגן אַ געזאַנג. אױפֿגעהערט און װידער...
רײזקע זיצט אין פֿענצטעראון אסתּר גײט פֿאַרבײַ.אסתּרקע, װאָס מאַכסטו!– מײַנער איז נישט טרײַ.
ער האָט זי שױן געהאַט גוט באַטראַכט, װי אַ מבֿין, די בלאָע אױגן, דעם באַרג העלע האָר אױפֿן קאָפּ און די באָרװעסע פֿיס... אָט װי מען װאַקסט דאָ אױס אין װאַלד!
עסן האָט ער נישט געװאָלט, איז ער אַװעקגעגאַנגען טיף אין װאַלד. געגאַנגען און געקלאַפּט מיט אַ שטעקן די בײמער, פּונקט, װי ער װאָלט אַלעמען אָנזאָגן: „איך בין געקומען!“
מיט אַ מאָל פֿליט דורך אַ געדאַנק בײַ אים אין קאָפּ:
„װען אַזאַ װאָלט זיך װײַזן אין ניצע צי אין מאָנטע־קאַרלאָ!“
„אַזאַ פֿרישע שײנקײט“, „עס באַמערקט זיך אין אירע אױגן דער ייִדישער בליק. װען זי װאָלט געװען אַ קריסטין... אױף די בײמער װאָלט זי פֿון װילדקײט געקלעטערט“.
װערט ער אין כּעס אױף זיך:
„װאָס טראַכט איך אַזױ פֿיל?“ „ייִנגלשע שטיק“.
װען ער איז אַװעקגעפֿאָרן צוריק מיטן טאַטן איז צילקע דערבײַ נישט געװען און סאַשע האָט אַרומגעזוכט מיט די בליקן. די זון איז פֿאַרגאַנגען און די רױט־מעשענע אָפּגלאַנצן זענען זײ כּסדר נאָכגעלאָפֿן, װי עמעצער װאָלט אומישנע געפֿאָכעט מיט פֿײַער.
קומענדיק צוריק אין גראָדנע, האָט ער פֿאַר עטלעכע מענטשן דערצײלט:
– פֿאַראַן דאָרט בײַם טאַטן אין װאַלד אַ משרת, אַ שװײַגנדיקער ייִד מיט אַ גרױסער באָרד, װאָס פֿאַרדעקט אים זײַן מױל. האָט דער ייִד אַ טאָכטער...
און ער האָט גענומען אָפֿט פֿאָרן אין דעם טאַטנס װאַלד, װאָס איז געלעגן לעם דעם שטעטעלע מסטיבאָווע.
ער פֿלעגט פֿאָרן אױף דער לינײקע. די עטלעכע צענדליק װיאָרסט פֿלעגן זיך דורכפֿליִען.
אַ מאָל פֿלעגט ער אױך פֿאָרן מיטן טאַטן. דעם אַלטן לוריע האָט שטאַרק הנאה געטאָן, װאָס זײַן זון פֿאָרט מיט אים.
אמת, סאַשע האָט דאָרט גאָרנישט געטאָן, ער פֿלעגט זיצן בײַם טײַכל מיט צילקען, אָדער אַזױ אַרומבלאָנדזשען לאַנגע שעהען אין די ענדלאָזע לאַבירינטן פֿון די בײמער.
נאָר זאָלן מענטשן מײנען, אַז זײַן יורש מיט דעם אײביק־גראָען קאַפּעליוש אינטערעסירט זיך מיט עפּעס און איז נישט קײן געשװױרענער לײדיק־גײער.
אײן מאָל אױף אַזאַ רײַזע האָט זיך סאַשע צום טאַטן אָנגערופֿן:
– דו װײסט, טאַטע, אַז אַזאַ צילקע װאָלט אין פּאַריז אָדער ערגעץ אין אַ צװײטער גרױסער שטאָט געשפּילט אַ גרױסע ראָל...
– װאָס אַזױ? – האָט דער טאַטע איבערגעפֿרעגט.
– טאַטע, דאָס איז אַ זעלטענער עקזעמפּלאַר... דאָס איז אַ מענטש פֿון דער נאַטור, אַ פֿרױ – אַ קאַץ.
דער אַלטער לוריע, אַזאַ רונדער אױסגעקעכלטער גוטמוטיקער גבֿיר, האָט מיט אַ רגע פֿריִער געטראַכט װעגן אַ פּלאַן, װאָס די דײַטשן פֿון קעניגסבערג האָבן אים אױפֿגעגעבן: בױען אַ טאַרטאַק און ליװערן קײן דײַטשלאַנד פֿאַרטיק געהילץ.
עס האָט געדױערט עטלעכע סעקונדן ביז ער האָט פֿאַרשטאַנען, װאָס זײַן זונדל האָט אים דאָ אַרײַנגעזאָגט.
– האַ! – האָט ער איבערגעפֿרעגט... – צילקע, יאָ אַ װױל מײדל פֿון קינדװײַז אָן, נאָר אַ װילדע. געדענקסט, װי זי איז אַנטלאָפֿן קינדװײַז פֿון גראָדנע צו פֿוס צוריק אין װאַלד אַרײַן?... אַ װילדע איז זי...
נאָר סאַשען האָט שױן גלײַך פֿאַרדראָסן, װאָס ער האָט מיטן טאַטן אָנגעהױבן אַזאַ געשפּרעך און ער האָט גענומען שװײַגן און קוקן אין דער װײַט אַרײַן אױף די פֿעלדער, אױף די װעלדער...
ביז די לינײקע האָט זײ געבראַכט צו איסרן דעם משרת.
פֿון אונטער די בײמער איז געגאַנגען אַ געזאַנג: צילקע האָט געזונגען און עס האָט לאַנג געדױערט ביז סאַשע האָט געפֿונען איר באַהעלטעניש.
– ביסט שױן װידער דאָ?
אַזאַ פֿראַגע.
סאַשע באַלײדיקט זיך.
– אױב דו װילסט, פֿאָר איך באַלד צוריק, די לינײקע װאַרט.
– פֿאָר! פֿאָר זיך!
נעמט ער שפּרײַזן צוריק און זי לאַכט זיך פֿונאַנדער...
– נאַרעלע!
צו אים, צו אַזאַ גרױסן בחור, רעדט זי מיט אַזאַ טאָן. זי, װאָס גײט קײן מאָל פֿון װאַלד נישט אַרױס. אַ באָרװעסע. אַן אומאַנטװיקלטע.
און עס איז אים אָנגענעם, דאָך אָנגענעם צו הערן פֿון איר די צאַרטע װערטער, דאָס װאַלד־געלעכטער.
ער פֿאָרט שױן נישט צוריק. זײ האָבן בײדע אַ סך אַרבעט: די מומע ניכע האָט װעש געװאַשן און זײ בײדע, צילקע און סאַשע הענגען אױף די שטיקלעך גרעט אױף שטריק.
דער װאַלד זינגט און זײ רעדן.
– שטענדיק װאַשט זי, דײַן מומע, שטענדיק בײַם טײַכל מיט די גרעט.
– זי איז שױן אַזאַ. נאָר װאַשן און שײַערן.
און די מומע ניכע איז דערװײַל אומרויִק. זי װײס פֿון שטענדיק, זי װײס עס, עס איז בײַ איר װי אַ געזעץ. אַ בחור מיט אַ מײדל טאָר מען צוזאַמען נישט לאָזן, מען טאָר נישט.
און אַכטונג צו געבן זענען בלױז פֿאַראַן אײן פּאָר אױגן. דער מומע ניכעס אױגן דאַרפֿן אַכטונג געבן, אַז עס זאָל צו קײן אומגליק נישט קומען.
זי גײט זײ נאָך, זי רופֿט זײ אין שטוב. נאָר עס העלפֿט נישט.
אַלע פּאָרלעך האָבן שױן אַזאַ טבֿע: נאָר זײ װילן בלײַבן באַזונדער, און געהערט האָט זי, די מומע ניכע, װעגן דעם סאַשען, אַז ער איז אַ לעביונג, שפּילט אין קאָרטן, שיכּורט מיט אָפֿיצירן.
אַ שרעק.
װאָס קאָן מען שױן דערװאַרטן פֿון אַזאַ.
האָט זי געפּרוּװט רעדן מיט איסרן:
– דו ביסט אַ טאַטע, האָסט אײן קינד, גיב אַכטונג.
איז איסר אין כּעס געװאָרן און דער מומען ניכען גענומען זידלען, בײז איז ער געװאָרן װי קײן מאָל נישט.
און איז אָפּגעגאַנגען.
זי האָט בלױז געהערט, די אַלטע, װי איסר האָט זיך געברומט עפּעס.
– מיט מײַן קינד... גאָט זאָל אױסהיטן!
די מומע ניכע האָט גענומען מער תּהילים זאָגן.
דער װאַלד, אָבער, האָט זיך דערװײַל גערױשט. אױף מיליאָנען פֿריש־גרינע נאָדלען האָבן װינט און װינטלעך אױסגעשפּילט זײערע שטומע און קלאַנגלאָזע מעלאָדיען.
װאַלד לינקס, װאַלד רעכטס, װעלדער, װעלדער. די גאַנצע געגנט איז געװען פֿאַרפּלאָנטערט אין אַ נעץ פֿון קופּערנע סאָסנעס מיט גרינע מיצן.
ערגעץ װוּ האָט מען זײ אױסגעהאַקט, די הױכע שטאָלצע בײמער, נאָר די פֿרײלעכקײט איז נישט אַװעק פֿון די געבליבענע װעלדער.
די װעװריקעס האָבן זיך אײנער צום צװײטן איבערגעקװיטשעט.
און אונטן צופֿוסנס פֿון די בײמער האָבן טײַכלעך זיך געשלענגלט און גערױשט.
ליולינקע װאַלד, ליולינקע װעלט. עפּעס טומלען זײ די מענטשן, שאַפֿן און בױען, טוען שלעכטס און טוען גוטס.
אָבער מיר פֿליסיקע זילבער־שלוחים פֿון דער אײביקײט...
לױפֿן מיר, שװעבן מיר און שפּיגלען אָפּ אין זיך אַלע װעלדער, אַלע שטעט און די הימלען. מיר קײַקלען זיך אונטער דער ערד און איבער דער ערד. מיר גײען אין ימען אַרײַן און גײען פֿון ים אַרױס, אױף באַרג, אױף טאָל...
און צו װאָס לױפֿן מיר, צוליב װאָס עגבערן מיר שטיינער און פֿעלדזן...
גאָט האָט אונדז געשיקט.
מיר װאַסערלעך און װאַסערן, מיר זענען דאָס בלוט פֿון דער ערד. מיר פֿליסן אין אירע אָדערן און מיר מאַכן אַלץ לעבעדיק.
וועלדער, וועלדער…
די גרינע לאָקן פֿון דער ערד. און עס פּלאָנטערן זיך אין די לאָקן שמעטערלינגען, פֿײגעלעך, קאָלירטע פּיצעלעך לעבן. זינגען זײ און פֿלאַטערן אין די ליכטיקע טעג...
זיצן אַזױ צװײ מענטשן, אַ יונגער־מאַן און אַ יונגע פֿרױ און זײ לערנען זיך איצט רעדן.
זײ דאַרפֿן געפֿינען װערטער פֿאַר זיך. אײנער דעם צװײטן זאָל פֿאַרשטײן.
װײַל זײ זענען פֿרעמדע, פֿון צװײ באַזונדערע װעלטן.
זײ זענען שױן נאָענט. דאָך אײנער פֿאַרשטײט נאָך נישט אין גאַנצן דעם צװײטן, שפּראַך פֿעלט.
אפֿשר װעט דער רױש פֿון די בײמער זײ אױסלערנען רעדן? אפֿשר דאָס מורמלען פֿון טײַכל?
דערװײַל װאַרפֿן זײ שפּענדלעך און שישקעס אין װאַסער און לאַכן פֿון זאָרגלאָזן גאָרנישט.
אַ װעװריק קװיטשעט, אַ האַק קלאַפּט ערגעץ װײַט, ערגעץ װײַט.
מען האָט געעפֿנט די צװײטע שטוב, אין װאַלד, װוּ סאַשע האָט זיך אַ ביסל אײַנגעאָרדנט. ער פֿלעגט דאָרט זײער אָפֿט נעכטיקן, געבראַכט ביכער פֿון דער הײם און פֿון צײַט צו צײַט געאַרבעט.
אין דער אמתן האָט אים דער װאַלד שטאַרק געצױגן, ער האָט שױן געהאַט זײַנע װעגעלעך, זיך באַקאַנט מיטן שאָסײ־װעכטער, ער איז געװען אין אַלע נאָענטע דערפֿער און ייִשובֿים – אַ סך מאָל מיט צילקען און זײער אָפֿט אַלײן.
צילקע...
אײן מאָל שפּאַצירנדיק מיט איר אַזױ, ער – אין העל גראָען שטאָטישן אַנצוג מיטן אַלטן קאַפּעליוש. זי – אַ באָרװעסע מיט אַ לײַכט װײַס קלײדל, די האָר פֿאַרדעקט מיט אַ פּױעריש טיכל. זי האָט געהערט װאָס ער רעדט, און פֿון אַלץ געלאַכט. מיט אַ מאָל גיט זי אים אַ פֿרעג:
– סאַשע, מיר פֿירן אַ ליבע?
איז ער געבליבן שטײן אַ ביסל צעטומלט. דערנאָך געענטפֿערט:
– דו געפֿעלסט מיר, צילקע, ביסט אַן אמת נאַטורקינד, ביסט...
– רעד מיר נישט פֿון קײן אַנדערע זאַכן!
„אַנדערע זאַכן“ האָט בײַ איר געהײסן אַלץ, װאָס זי האָט נישט פֿאַרשטאַנען.
– נײן! צילקע, – האָט סאַשע אין שפּאַס געענטפֿערט, – דערװײַל פֿירן מיר נאָך נישט קײן ליבע, אפֿשר װעלן מיר נאָך פֿירן.
– „װען?“ „װען?“ – איז די צוגעשטאַנען, אַלע מײדלעך אין מסטיבאָװע פֿירן ליבעס.
– מען דאַרף זיך דאָך פֿריִער פֿאַרליבן.
צילקע האָט אױפֿגעהױבן אױף אים אירע ליכטיקע אױגן, נישט פֿאַרשטאַנען האָט זי זײַנע װערטער, נאָר אין דער רגע איז ער איר זײער געפֿעלן געװאָרן. די גרינקײט פֿון װאַלד האָט געװאָרפֿן אַ מאַטאָװע שײַן אױף זײַן געזיכט, די שװאַרצע גוטע אױגן זײַנע האָבן אַרױסגעלױכטן און געשמײכלט. ער האָט געטראַכט אין דער רגע, אַז די דאָזיקע צילקע װײסט נאָך גאָרנישט, אָבער גאָרנישט, נאָר אַז זי װעט זיך אױפֿכאַפּן פֿון איר װאַלדשלאָף, אַז זי װעט צום ערשטן מאָל אַרומנעמען אַ מאַן, װעט דאָס זײַן אַ פֿײַער, װעט דאָס זײַן אַ פֿײַער...
נאָר צילקע האָט עטלעכע סעקונדן אַרײַנגעקוקט אין זײַנע אױגן און געװען איז דאָס דערפֿאַר, װײַל די מומע פֿלעגט איר שטענדיק זאָגן, אַז אַ מענטש באַדאַרף מען אַרײַנקוקן אין דער נשמה, כּדי אים צו דערקענען.
ער פֿלעגט שפּרײַזן לאַנגזאַם מיט בערישע טריט. דערבײַ דערצײלן צילקען אמתע און אױסגעטראַכטע מעשׂיות. ער האָט זיך געסטאַרעט צופּאַסן צו איר, זי זאָל אים פֿאַרשטײן.
װאָס האָט ער געװאָלט פֿון איר?
װאָס האָט ער דאָ געזוכט אין װאַלד?
ער האָט עס נאָך אַלײן גוט נישט פֿאַרשטאַנען. װעלט און מענטש האָט ער שױן אַ ביסל געקענט, – נימאס איז אים די װעלט נישט געװאָרן, לאַנגװײַליקײט פֿלעגט אים נישט שרעקן – דער ערשטער ציגאַר פֿלעגט יעדע לאַנגװײַליקײט פֿאַרטרײַבן. אָבער דער דאָזיקער מענטש, װאָס האָט נאָך קײן שװערע זאָרג אין לעבן נישט געהאַט, אַ מענטש, װאָס איז נאָך אין קאַמף פֿון לעבן קײן מאָל נישט געגאַנגען... ער האָט דאָך געהאַט עטלעכע זינגענדיקע סטרונעס אין זײַן נשמה און די קלאַנגען זייערע האָבן געזוכט אָפּקלאַנגען.
פֿלעגט ער זײ געפֿינען, די אָפּקלאַנגען, אַ סך מאָל אין דער אײנזאַמקײט, אין דער רויִקײט, אין זײַן פֿאַרטראַכטער אָפּגעזונדערטקײט.
און קלעטערנדיק אױף די שפּיצן פֿון די אַלפּן, האָט ער אַ סך מאָל געכאַפּט דעם אָטעם פֿון יונגן פֿרימאָרגן, אָדער דעם לעצטן קלאַנגלאָזן זיפֿץ פֿון פֿאַרגאַנגענעם טאָג...
ער פֿלעגט זיך דערבײַ שטאַרק פֿאַרטראַכטן.
אָנגעשפּאַרט אָן אַ פֿעלדז, אַרומגערינגלט אין גאַנצן מיט רױטלעכע אָפּגלאַנצן פֿון זונפֿאַרגאַנג, פֿלעגט ער אָפֿט גאַנץ דײַטלעך דערזען זײַן אײנזאַמקײט.
ער אַלײן, נישט אַלע האָבן דאָ אַרױפֿגעקלעטערט אין דער הײך. פֿאַר װאָס? פֿאַר װאָס איז ער נישט געבליבן מיט זײ דאָרטן, מיט זייערע טומלענישן און טאָג־טעגלעכע קלײניקײטן.
און ער פֿלעגט אױף זיך נעמען קוקן, װי אױף עפּעס אַן אַנדערן, אַן אױסדערװײלטן... ביז ער פֿלעגט זיך פֿונאַנדערלאַכן פֿון זיך אַלײן און טאַקע גלײַך אַראָפּגײן אונטן צו אַלעמען.
אפֿשר דאָך... אפֿשר איז ער טאַקע אַן אַנדערער? דאָס נישט קענען זיך צונױפֿגיסן מיט אַלעמען, דאָס אַנטלױפֿן צו די קאָרטן און דאָס שטענדיקע יאָגן זיך נאָך די פֿרױען... אפֿשר איז דאָס צוליב דעם, װאָס ער װיל זיך אַלײן פֿאַרטרײַבן פֿון זיך?
אפֿשר איז ער אַ פּאָעט?
און מיט דעם פֿלעגט סאַשע לוריע אַ סך מאָל טאַקע זינדיקן. ער פֿלעגט אָפֿט שרײַבן, נאָר גלײַך דערמאָנט ער זיך, װאָס בײַ די חבֿרה־לײַט קומט פֿאָר. ער דערמאָנט זיך די טיפּן מיט די לאַנגע האָר, מיט די באַקנבערד אין סאַמעטענע קורטקעס און ער פֿאַרשעמט זיך פֿאַר זיך אַלײן, צערײַסט ער גלײַך דאָס אָנגעשריבענע.
װאָס זוכן זײ פֿאָרט די זינגענדיקע סטרונעס פֿון זײַן נשמה?
ער האָט אױך אױף דעם געהאַט אַן ענטפֿער: „אָט דערפֿאַר זינגען זײ די סטרונעס, ווײַל זײ זוכן עפּעס“.
און איצט אין װאַלד...
די רויִקײט האָט אים אַרומגענומען פֿון אַלע זײַטן. אַ יאָר לעבן אין זומפּ פֿון גראָדנער אָפּגעשטאַנענעם לעבן האָט אים װי אײַנגעשמידט זײַן גאַנצן קערפּער, נאָר איצטער, דאָ אין װאַלד, האָט דאָס באָרװעסע מײדל מיט די העלע אױגן, זי האָט אים אױפֿגעװעקט, אױפֿגעװעקט, װי די אמתע נאַטור אַלײן.
די סטרונעס האָבן זיך צעזונגען...
נאָר דער רױך פֿון ציגאַר האָט עס פֿאַרשטעלט, ער האָט זיך אַלײן קאָנטראָלירט און... אַלץ מער פֿאַרבראַכט אין װאַלד.
די זומערדיקע טעג דױערן זײער לאַנג. מען קאָן אַ סך טראַכטן אין אַזױ פֿיל שעהען, און דאָס לעבן אַלײן איז אַזױ נאָענט... צילקע מיט די באָרװעסע פֿיס האָט גערײצט.
ער האָט זי נאָכגעפֿאָרשט און נאָכגעגאַנגען...
שױן מיט אומרויִקײט.
שױן בײז אױף זיך פֿאַר אומבאַפֿרידיקטע פֿאַרלאַנגען.
און זי אַלײן...
װי אַ צײַטיקער עפּל האָט זי אױסגעזען.
װי אַן עפּל, װאָס װײס אַלײן נישט זײַן טעם און רײץ.
אַ פֿײַער, װאָס צינדט אָן און ברענט אַלײן נישט.
װאָס האָבן זײ אױסגעטראַכט אױף איר, אַז זי איז אַ װילדע?
װוּ װילדקײט, װען װילדקײט?
ייִדישע מײדלעך זענען נישט װילד.
סאַשע האָט זיך געבײזערט דערפֿאַר אױף זיך, אױף איר...
נאָר פֿון װאַלד פֿלעגט ער אַװעקפֿאָרן אױף זײער קורצע טערמינען און באַלד צוריקקומען.
אין דער הײם האָט מען עס באַמערקט.
דאָס אַלטע פּאָרפֿאָלק לוריע האָט צװישן זיך געהאַט אַ שמועס:
– ער לױפֿט אין װאַלד, איסרס טאָכטער געפֿעלט אים. – דאָס האָט לוריע אַלײן געזאָגט.
און זײַן װײַב די יחסנטע האָט זיך פֿאַרקרימט.
– מיט אונדזער משרתס טאָכטער.
האָט שױן דער אַלטער לוריע געהאַט אַזאַ פּלאַן:
– הלװאַי פֿאַרדרײט זי אים דעם קאָפּ, ער זאָל מיט איר חתונה האָבן, װעט ער דעמלט אַװעקװאַרפֿן זײַן גראָען קאַפּעליוש מיט אַלע נאַרישקײטן.
װען סאַשע װאָלט הערן אַזאַ שמועס... ער װאָלט טאַטע־מאַמע אָפּגעזידלט, װאָס מישן זײ זיך אין זײַנע ענינים.
ער װאָלט אַ סקאַנדאַל געמאַכט.
אים טאָר מען נישט אָנרירן. האָט מען זיך נאָר געשושקעט װעגן דער געשיכטע...
דער אַלטער איסר, דער שװײַגנדיקער...
איין מאָל גאַנץ פֿרי, בעת צילקע איז נאָך געשלאָפֿן, איז איסר אַרײַנגעקומען צו סאַשען און גלײַך צוגעטראָטן:
– איך האַלט דיך פֿאַר אַן אָרנטלעכן מענטש. איך װײס, אַז אין גאָט גלײבסטו נישט, נאָר דו האָסט אַ האַרץ, דאָס פֿיל איך...
סאַשע האָט אים רויִק אָנגעקוקט.
– מער װי אײן קינד האָב איך נישט...
און אין דעם אַלטנס קול האָט זיך געפֿילט געװײן. ער האָט עס אַרױסגערעדט און האַסטיק אַרױס פֿון חדר.
– איסר! – האָט סאַשע אַ געשרײ געטאָן און איז צוגעלאָפֿן צום פֿענצטער.
האָט ער באַמערקט, װי דער אַלטער װישט די אױגן.
– איסר, איך שװער אײַך...
װאָס ער שװערט האָט ער אין דער רגע זיך אַלײן קײן רעכענונג נישט אָפּגעגעבן. איסר איז שװײַגנדיק אָפּגעגאַנגען און סאַשע האָט אַרױסגעקוקט אין פֿרימאָרגנדיקן װאַלד. די זונפּאַסן זענען איצט געלעגן אַ סך נענטער, װי בײַ טאָג. די יונגע סאָסנעס האָבן געשמעקט און כאָטש ער איז אַ ביסל צעטומלט פֿון דעם אומגעריכטן באַגעגעניש, דאָך איז אים פֿרײלעך געװען אױף דער נשמה און ער האָט געװאַרט מיט אומגעדולד אױף צילקען...
דער טאָג האָט זיך מער געלאָזט פֿילן.
פֿון פֿעלד האָט אַ שײגעץ געבראַכט די צװײ קי און זײ זענען געשטאַנען און געװאַרט אױף עפּעס... צװײ ברױנע קי, װי די סאָסנעס. אַזאַ קאָליר האָבן זײ געהאַט.
און סאַשען איז די ענלעכקײט געפֿעלן געװאָרן.
„װאַלד לאָזט שפּורן“:
צילקעס האָר זענען אױך ענלעך צו די סאָסנעס.
שפּעטער איז געקומען פֿון מסטיבאָװע די מומע ניכע. זי איז, װײַזט אױס, זײער פֿרי אַװעק אײַנקױפֿן. זי איז פֿאַרבײַגעגאַנגען דעם פֿענצטער. סאַשע האָט איר אָפּגעגעבן „גוט מאָרגן“, זי האָט קאַלט געענטפֿערט.
– זײַט נישט בײז אױף מיר, מומע ניכע!
– איך בין נישט בײז, סאַשע! – און זי איז אין שטוב צו זיך אַרײַן.
„אין גאָט גלײב איך נישט, נאָר אַ האַרץ האָב איך“.
אַזױ האָט געזאָגט איסר...
און אױב ער װעט אַ סך בעטן, װעל איך אין גאָט אױך גלײבן.
„אָבער אַ האַרץ האָב איך.“
עס איז גוט צו האָבן אַ האַרץ.
און פֿילן אַזאַ טײַערן פֿרימאָרגן.
און...
זי שטײט שױן אױפֿן גאַניק פֿון איר טאַטנס הױז און זשמורעט פֿון דער זון די אױגן און ציט זיך אױס, װי אַן אױפֿגעװאַכטע בײגיקע קאַץ און באַמערקט נישט, אַז לוריעס זון, אָט דער װאָס איז געקומען פֿון אױסלאַנד, לוריעס זון, װאָס קומט איצט אַזױ אָפֿט אין װאַלד... צוליב װאָס קומט ער דאָ, דער סאַשע?
ער שטייט און קוקט אױף איר און באַװוּנדערט איר יעדן בײג, יעדער שטראַל פֿון אירע האַלב אָפּגעדעקטע גלידער...
אָט אַ פֿרױ... אַ פֿיגור. ער האָט װעגן אַזאַ אַפֿילו געחלומט אין זײַנע בעסטע חלומות.
מיט אַ מאָל נעמט זי רופֿן:
– מומע ניכע, מומע ניכע! די בהמות װאַרטן – און זי לױפֿט אַװעק און פּלאָנטערט זיך דאָרט ערגעץ אין שטאַל.
נעמט זינגען און הערט אױף. זינגט און הערט אױף.
דער װאַלד אָבער זינגט כּסדר.
המשך קומט...