בשײַכות מיט מײַנע מעמואַרן פֿון דער אוממענטשלעכער היטלער־צײַט אין פּוילן, האַלט איך פֿאַר וויכטיק צוצוגעבן זכרונות וועגן מײַנע באַגעגענישן מיט מרדכי געבירטיג און יוסף וווּלף אין קראָקע. איך האָב זיך דאָרטן פֿאַרהאַלטן אַ קורצע צײַט גלײַך נאָך מײַן באַפֿרײַט ווערן פֿון לאַגער פֿאַר געפֿאַנגענע סוף 1929 און האָב אויסגעניצט די געלעגנהײט זיך צו זען צום ערשטן מאָל מיט בײדע קראָקעווער שרײַבערס.
 איך האָב געוווּסט, אַז אין קראָקע וווינט דער פֿאָלקסדיכטער מרדכי געבירטיג, וואָס ייִדן איבער גאָר דער וועלט זינגען זײַנע לידער. האָב איך געפֿרעגט מײַן קוזינקע לאָלע וועגן זײַן אַדרעס. האָט זי מיר געענטפֿערט: "ערגעץ אויף קוזמיר." ווען כ׳בין געקומען אויפֿן קוזמיר, האָב איך אָפּגעשטעלט אַ סך ייִדן און זיך נאָכגעפֿרעגט אויף געבירטיגס אַדרעס. יעדער האָט געזאָגט: "אַ, געבירטיג, דער זינגער", אָבער זײַן אַדרעס האָט קײנער נישט געוווּסט, ביז איך האָב אָנגעטראָפֿן אויף אַ ייִדן, וואָס האָט מיך צוגעפֿירט צום דיכטערס דירה, ערגעץ אין אַ הויף אויפֿן דריטן עטאַזש, אַרויפֿצוגײן אויף אויסגעטראָטענע הילצערנע טרעפּלעך.
 איך בין אַרײַנגעקומען אין דער קיך און באַלד איז פֿון דער צווײטער שטוב אַרײַנגעקומען אַ מיטל־יאָריקער מענטש און געזאָגט:
 "געבירטיג? דאָס בין איך. שלום־עליכם, אַ ייִד! — האָט ער מיך באַגריסט מיט האַרץ, דריקנדיק מײַן האַנט."
"ווער איז אַ ייִד? פֿון וואַנען איז אַ ייִד?"
"איך בין אַ יונגער ייִדישער דיכטער, פֿון לאָדזש…"
"אָ איר זענט פֿון די געפֿאַנגענע לאָדזשער ייִדן? ווען זענט איר באַפֿרײַט געוואָרן?"
"מיט עטלעכע טעג צוריק."
"ווי הײסט איר?"
"ירחמיאל בריקס."
"אַ, אויב אַזוי, קומט דאָך אײַך טאַקע אַ ברײטער שלום־עליכם!
 האָט ער מיר נאָך אַ מאָל געדריקט די האַנט, "מיר האָבן זיך דאָך צוזאַמען געדרוקט אין "אינדזל", בײַ זישע באַגישן…"
"יאָ, אין מײַ, דאָס יאָר, איז דערשינען מײַן ערשטלינג, לירישע לידער אונטערן נאָמען "יונג־גרין־מײַ."
"כ׳ווײס, כ׳ווײס. נו, קומט אַרײַן." ער האָט מיך גענומען אונטערן אָרעם און אַרײַנגעפֿירט אין דער צווײטער שטוב. איך האָב באַלד דערפֿילט אַ נאָענטקײט צו אים, ווי מיר וואָלטן זיך שוין לאַנגע יאָרן געקענט. דאָס האָט געשאַפֿן זײַן פֿאָלקסטימלעכקײט און זײַן עניוות.
 מרדכי געבירטיג איז געווען פֿון העכערן וווּקס. ער האָט געהאַט אַ לענגלעך, ברײט און רונדיק פּנים, אַ לאַנגע, ברײטע נאָז און גרויסע שוואַרצע אויגן. זײַן פּנים האָט אויסגעדריקט טרויער און יסורים. ער האָט געהאַט אַ קראַנק האַרץ, בײַם רעדן האָט אים פֿאַרפֿעלט אָטעם. זײַן שטים איז געווען אַ וויינענדיקע. דאָס ערשטע האָט זיך מיר געוואָרפֿן אין די אויגן: אַ סך מעדיצינען, וואָס זענען געשטאַנען אויפֿן קרעדענץ. 
  "זעצט אײַך — האָט ער מיר אָנגעוויזן אויף אַ שטול בײַם טיש — מאַכט אײַך באַקוועם, פֿילט אײַך ווי בײַ זיך אין דער הײם. טוט אויס דעם מאַנטל."
 זעט איר, חבֿר בריקס: אַפֿילו דער קריג קען אויך ברענגען עפּעס גוטס, כ׳מײן דאָס, וואָס מיר זײַנען אַצינד צוזאַמען. פֿאַר וואָס זענט איר נישט געקומען פֿאַר דער מלחמה? איך וואָלט אײַך געווען אײַנגעאָרדנט אַ ליטעראַרישן אָוונט."
 "ס׳טוט מיר טאַקע באַנג."
 כאָטש ס׳איז געווען אַ זוניקער טאָג, איז דאָ טונקל געווען, ווײַל די באַלקאָנען האָבן פֿאַרשטעלט דאָס ליכט. די דירה איז באַשטאַנען פֿון אײן שטוב מיט אַ קיך, מיט אַלט מעבל. אויף די ווענט זײַנען געהאָנגען דרײַ פּאָרטרעטן פֿון זײַנע מײדלעך, וואָס ער האָט פֿאַראײביקט אין זײַן באַוווּסט ליד "דרײַ טעכטערלעך", וואָס ייִדן זינגען און פֿאַרגיסן דערבײַ טרערן. אויף דער וואַנט גלײַך קעגן איבער דער טיר  זײַן ייִנגסטער טאָכטער. זי האָט עס מיט איר שײנער שטים און שטאַרקן געפֿיל די ערשטע מפֿורסם געמאַכט דעם פֿאָטערס לידער.
 געבירטיג האָט געזען, ווי איך באַטראַכט דאָס בילד, האָט ער געזאָגט: "איך האָב אַנומלט געזען, אַז נישט אַלע דײַטשן זײַנען פֿאַרדאָרבן: די דײַטשן האָבן געכאַפּט ייִדן אויף אַרבעט, זײַנען אַרײַנגעפֿאַלן פֿון שטוב צו שטוב און געשלאָגן. איך האָב איבערגעלעבט אימת־מוות. די טיר איז אויפֿגעפּראַלט געוואָרן און עס האָבן זיך אַרײַנגעריסן אַן אָפֿיציר מיט צווײ זעלנערס. ווען דער אָפֿיציר האָט דערזען דאָס בילד, איז ער געבליבן פֿאַרגאַפֿט און ער האָט מיך פֿרײַנדלעך געפֿרעגט: "ווער איז דאָס אויף דעם בילד? ווער איז דער מאָלער?" ער האָט באַוווּנדערט ווי נאַטירלעך און לעבעדיק דאָס בילד איז און זײ זײַנען אַוועקגעגאַנגען.
 אין דער קיך האָט זיך בײַ עפּעס געפּאָרעט די ייִנגסטע טאָכטער. עס איז אָנגעקומען פֿון דער גאַס די מיטלסטע טאָכטער. געבירטיג האָט מיך מיט איר באַקענט. דערנאָך איז אָנגעקומען זײַן פֿרוי, אַן אויסגעאַרבעטע, אַן אויסגעמאַטערטע פֿון צרות און נויט. מרדכי געבירטיג איז כּל־ימיו געווען אַן אָרעמאַן. ער איז געווען אַ טישלער, פֿון אָט דער אַרבעט האָט ער זיך מפֿרנס געווען. ווי ס׳ווײַזט אויס, האָבן די קראָקעווער ייִדן אים אָפּגעשאַצט און געהאָלפֿן, ווײַל אַלע זײַנע דרײַ קינדער האָבן געהאַט געענדיקט גימנאַזיום. אין פּוילן איז דעמאָלט דאָס געווען פֿאַרבונדן מיט אַ סך געלט.
 "באַקען דיך מיט אַ יונגן ייִדישן פּאָעט — האָט געבירטיג געזאָגט צו זײַן פֿרוי — אַ לאָדזשער, ער קומט פֿון געפֿאַנגען־לאַגער, פֿון קאָביעזשין."
 מיר האָבן זיך באַגריסט. זי האָט אויף מיר געוואָרפֿן טרויעריקע בליקן און האָט באַלד פֿאַרלאָזט דאָס הויז. עס האָט נישט געדויערט לאַנג און זי איז אַרײַנגעקומען מיט אַ שוואַרצער איבערגעגאַנגענער מאַרינאַרקע אין דער האַנט און צו מיר געזאָגט: "מעסט נאָר דאָס אָן." איך האָב זי געפֿאָלגט. די מאַרינאַרקע איז נישט געווען מײַן מאָס, אָבער איך האָב זי צוגענומען מיט אַ האַרציקן דאַנק.
 געבירטיג האָט מיר אָנגעוויזן אַ בילד אויף דער וואַנט: "איר זעט, חבֿר בריקס, דאָס איז מײַן עלטסטע טאָכטער שיפֿרעלע. זי האָט חתונה געהאַט אין דער מלחמה מיט אַ דאָקטער און זײַנען באַלד אַוועק קײן רוסלאַנד. זײ שיקן מיר בריוו מיט שליחים. דעם לעצטן בריוו פֿון זײ האָבן מיר באַקומען פֿון לעמבערג. ווער ווײסט וווּ זײ זײַנען אַצינד? מען שמועסט שטאַרק, אַז די רוסן וועלן קומען, אַז ס׳וועלן אײַנגעשטעלט ווערן די גרענעצן פֿון פֿאַרן 1914טן יאָר."
געבירטיג האָט פֿאַר מיר פֿון זכּרון פֿאָרגעלײענט דאָס ליד:
אויף דער וואַנט לינקס פֿון מײַן בעטהענגט מײַן טאָכטער שיפֿרעלעס פּאָרטרעט.אָפֿט מאָל, אין דער מיט פֿון נאַכט,ווען איך בענק נאָך איר און טראַכט,זע איך, ווי זי קוקט אויף מיר,הער איך, ווי זי רעדט…— טאַטעשי, כ׳ווײס, ס׳איז דיר באַנג.ס׳וועט דער קריג שוין נישט געדויערן לאַנג.קומען וועל איך באַלד צו דיר,ס׳קלאַפּט דער פֿרילינג שוין אין טיר.— שמײכלט ליב צו מיר און רעדטשיפֿרעלעס פּאָרטרעט…
טרערן זײַנען אים געשטאַנען אין די אויגן. בײדע טעכטער זײַנען געזעסן בײַם טיש, האָבן געקוקט דעם טאַטן אין מויל אַרײַן און האָבן זיך אײַנגעהערט מיט ייִראת־הכּבֿוד. דאָס ווײַב האָט זיך געפּאָרעט אין קיך. געבירטיג האָט זיך אויפֿגעשטעלט און געברענגט זײַנס אַ בוך. ער האָט עס געהאַלטן אַזוי ווי מען האַלט אַ נאָר וואָס געבוירן פֿײגעלע: "איר זעט, חבֿר בריקס, דאָס זײַנען מײַנע לידער, וואָס דער "ייִוואָ", דער "ייִוואָ" אין ווילנע, האָט אַרויסגעגעבן." "ייִוואָ" האָט ער אַרויסגעזאָגט מיט שטאָלץ און דערהויבנקײט.
 "אײַערע לידער זײַנען געשריבן פּשוט, מיט דעם לשון ווי דאָס פֿאָלק רעדט", האָב איך אים געזאָגט, נעמענדיק פֿון אים דאָס בוך, אַרויסגעגעבן אין 1938. איך האָב איבערגעמישט אַ בלעטל און געלײענט דאָס פֿאָרוואָרט פֿון מ. קיפּניס:
 "יעדער דור האָט זײַנע פֿאָלקס־זינגער און ־דיכטער. נישט מער: דאָס רובֿ זינגער און דיכטער זינגען פֿאַר זיך אַלײן. זײער שירה האָט נישט דעם כּוח אַרויסצורײַסן זיך אין גאַס אַרײַן. כּל־זמן זײ לעבן זינגען זײ, שטאַרבן זײ אָפּ — שטאַרבט מיט זײ אָפּ זײער דיכטונג און פֿאָלקסגעזאַנג. מרדכי געבירטיג איז דער הונדערט־פּראָצענטיקער פֿאָלקסזינגער און פֿאָלקסדיכטער, וואָס זינגט, שאַפֿט און ווײנט אויס זײַן ליד אין שטוב און דאָס ליד זײַנס פּראַלט אויף טיר און פֿענצטער און פֿילט אָן די גאַס מיט שירה, באַזינגט דאָס אײגנאַרטיקע ייִדישע לעבן. געבירטיגס אַ ליד קלעמט דאָס האַרץ, וואַרעמט און פֿילט אָן די ייִדישע נשמה מיט זיסער מעלאַנכאָליע און פֿרײדיקן ציטער. און נאָך אַ סימן פֿון עכטער נישט־געפֿעלשטער פֿאָלקסדיכטונג און פֿאָלקסגעזאַנג: וואָס מער מען הערט עס, אַלץ מער באַגײַסטערט עס, וואַרעמט און ווירקט. דאָס איז אויך דער כּוח און סוד פֿון געבירטיגס דיכטונג און געזאַנג, וואָס איז שוין געוואָרן די דיכטונג און געזאַנג פֿון גאַנצן פֿאָלק."
 איך האָב געטראַכט: דאָס איז דאָס העכסטע, וואָס מען קען זאָגן וועגן ריכטיקער קונסט, וועגן פֿאָלקסטימלעכער דיכטונג.
 איך האָב דורכגעלײענט עטלעכע לידער. צו יעדער ליד איז געווען געדרוקט די מוזיק.
 "חבֿר געבירטיג — האָב איך געזאָגט — איך האָב געהערט אײַערע לידער אין ייִדישן טעאַטער, איבער די הײפֿן און גאַסן פֿון גאַסן־זינגערס, אין די וואַרקשטאַטן פֿון אַרבעטערס; מאַמעס וויגן אײַן קינדער מיט אײַערע לידער. איך אַלײן האָב גרויס הנאה פֿון זינגען אײַערע לידער. די יוגנט אין ייִדישע אָרגאַניזאַציעס זינגט אײַערע לידער. וווּ עס וווינען נאָר ייִדן זינגט מען אײַערע לידער. איר האָט אונדז געגעבן דעם מיזרח־אייראָפּעיִשן ייִד פֿון געבוירן ווערן ביז צום קבֿר, דעם שטייגער לעבן פֿון אַלע זײַנע שיכטן: אַפֿילו דעם גנבֿ, אָבער מיט רחמנות, און דעם אַרבעטסלאָזן פּראָלעטאַריער. איר קומט פֿון פֿאָלק, שעפּט פֿון פֿאָלק און שאַפֿט פֿאַר דעם פֿאָלק. איר מאַכט נישט קײן לידער דורך אויסגעלערנטער טעכניק, אַ בער קען מען אויך אויסלערנען טאַנצן; די לידער און די מוזיק קוואַלן אַרויס פֿון אײַער האַרץ אַזוי ווי אַ שטראָם פֿון אַ קוואַל; אַזוי עכט, אַזוי נאַטוראַל."
 געבירטיג האָט געפּרוּווט פֿאַרטושן מײַנע רײד און ער האָט געזאָגט: "ווײס איך וואָס? איך שרײַב פּשוט אַזוי ווי איך קען — אַ פּשוט לידל און שוין. חבֿר בריקס, מען האָט מיך באַגנבֿעט ס׳גאַנצע לעבן. די ייִדישע אַקטיאָרן האָבן געמאַכט געלט פֿון מײַנע לידער און מיר נישט באַצאָלט קײן אײן גראָשן. איר זעט דאָך וואָס פֿאַר אַ מזל איך האָב: די פֿירמע "סירענאַ", אין וואַרשע, האָט געמאַכט פּלאַטן פֿון מײַנע לידער אָן מײַן וויסן. ווען כ׳האָב מיך דערוווּסט וועגן דעם, האָב איך זי אײַנגעקלאָגט און דאָס געריכט האָט צוגעמישפּט מיר צו באַצאָלן פֿופֿציק טויזנט זלאָטעס! די פֿירמע האָט אַפּעלירט און דאָס אַפּעלאַציע־געריכט האָט באַשטעטיקט דעם אורטײל, האָט די פֿירמע אָנגעגעבן צום העכסטן געריכט אין וואַרשע. איך האָב געהאַט אַ געוווּנענע "ספּראַווע". איר שטעלט אײַך פֿאָר: פֿופֿציק טויזנט זלאָטעס?! דער קאַסאַציע־פּראָצעס האָט געזאָלט פֿאָרקומען דעם אַכטן סעפּטעמבער און די מלחמה איז אויסגעבראָכן דעם ערשטן סעפּטעמבער", האָט געבירטיג פֿאַרענדיקט טרויעריק.
 "אַזוי איז שוין דער גורל פֿון קינסטלער, האָב איך געזאָגט.
 "כ׳האָב געלײענט דאָס עסײעלע, וואָס מײַן חבֿר ל. מ. פּעטשעניק האָט וועגן אײַך געשריבן. ער איז אַן ערלעכער מענטש, אַ גרויסער תּלמיד־חכם און ערודיט. ער וווינט אין לויוויטש, אָבער יעדער זומער האָבן מיר צוזאַמען געוווינט אין ראַבקע, לעבן קאַזשימיעזש. עס זײַנען דאָרטן אַהין געקומען אַ סך ייִדישע קינסטלערס" — ער האָט אַרויסגענומען אַ פֿאָטאָגראַפֿיע און מיר געוויזן — "איר זעט, דאָס בין איך און פּעטשעניק. דאָס בילד איז גענומען געוואָרן דעם לעצטן זומער אין ראַבקע."
 "אַ פֿײַנער עסײיִסט דער פּעטשעניק — האָט געבירטיג ווײַטער גערעדט — אַ גרויסער קענער פֿון דער אַלטער גריכישער ליטעראַטור. ער איז אויך אַ לינגוויסט: ער האָט אַרויסגעגעבן אַ ביכל וועגן אַלטן ייִדיש, האָב איך נישט פֿאַרשטאַנען מער ווי צווײ ווערטער. גאָר אַן אַנדער ייִדיש האָבן ייִדן גערעדט מיט הונדערטער יאָרן צוריק. אויסגעוואַקסן אַ שײן לשון, אַ רײַך לשון."
 מיט אַ תּירוץ האָב איך זיך אַרויסגעדרײט פֿון אָנגעבאָטענעם עסן און האָב אָנגענומען געבירטיגס בקשה צו קומען צו אים זונטיק צו מיטיק.
 איך האָב געהאַלטן וואָרט און געקומען צו דער באַשטימטער צײַט, נאָכן טרעפֿן זיך מיטן יונגן שרײַבער יוסף וווּלף, וואָס האָט אויך געלעבט אין קראָקע, און וועגן דעם וועל איך שפּעטער באַשרײַבן.
 נאָכן אָפּעסן אַן אײנפֿאַכן מיטיק האָט געבירטיג מיר איבערגעגעבן, אַז יוסף וווּלף איז הײַנט געווען בײַ אים. "ער האָט מיר דערצײלט וועגן אײַער רעציטירן משה שולשטײנס "צוגן" און געזאָגט, אַז די רעציטאַציע אײַערע איז בעסער פֿון מאַלווינאַ ראַפּעלס."
 געבירטיג האָט פֿאָרגעלײענט פֿאַר מיר עטלעכע לידער אויף אויסווײניק, צווישן זײ דאָס באַרימטע "אונדזער שטעטל ברענט". היות שפּעטער זײַנען אַרײַנגעפֿאַלן פֿאַרשידענע וואַריאַנטן אין דאָזיקן ליד, איז כּדאַי דאָ צו ברענגען דעם טעקסט, ווי איך האָב עס געהערט פֿון געבירטיגס מויל:
אונדזער שטעטל ברענטס׳ברענט, ברידערלעך, ס׳ברענט!אוי, אונדזער אָרעם שטעטל, נעבעך, ברענט!בײזע ווינטן מיט ירגזוןרײַסן, ברעכן און צעבלאָזןשטאַרקער נאָך די ווילדע פֿלאַמען.אַלץ אַרום שוין ברענט!
 און איר שטײט און קוקט אַזוי זיךמיט פֿאַרלײגטע הענט,און איר שטײט און קוקט אַזוי זיך — אונדזער שטעטל ברענט!... 
ס׳ברענט! ברידערלעך, ס׳ברענט!אוי, אונדזער אָרעם שטעטל, נעבעך, ברענט!ס׳האָבן שוין די פֿײַערצונגעןדאָס גאַנצע שטעטל אײַנגעשלונגען — און די בײזע ווינטן הוזשען,ס׳גאַנצע שטעטל ברענט!
 און איר שטײט און קוקט אַזוי זיךמיט פֿאַרלײגטע הענט,און איר שטײט און קוקט אַזוי זיך — אונדזער שטעטל ברענט!... 
ס׳ברענט! ברידערלעך, ס׳ברענט!אוי, עס קען, חלילה, קומען דער מאָמענט:אונדזער שטאָט מיט אונדז צוזאַמעןזאָל אויף אַש אַוועק אין פֿלאַמען,בלײַבן זאָל, ווי נאָך אַ שלאַכט,נאָר פּוסטע, שוואַרצע ווענט!
 און איר שטײט און קוקט אַזוי זיךמיט פֿאַרלײגטע הענט,און איר שטײט און קוקט אַזוי זיך — אונדזער שטעטל ברענט!... 
ס׳ברענט! ברידערלעך, ס׳ברענט!די הילף איז נאָר אין אײַך אַלײן געווענדט:אויב דאָס שטעטל איז אײַך טײַער,נעמט די כּלים, לעשט דאָס פֿײַער,לעשט מיט אײַער אײגן בלוט — באַווײַזט, אַז איר דאָס קענט.שטייט נישט ברידער אָט אַזוי זיךמיט פֿאַרלײגטע הענט.שטייט נישט ברידער, לעשט דאָס פֿײַער!אונדזער שטעטל ברענט!
געבירטיג האָט געלײענט פּשוט, מיט האַרץ, מיט אַזאַ גוטער דיקציע אַז מען האָט געהערט אַרויסרעדן יעדער אות. דאָס ליד האָט מיך אויפֿגעטרײסלט; מרדכי געבירטיג, דער פֿאָלקסמענטש אין די מיטעלע יאָרן, האָט געהאַט אַ ווײַטן בליק, ער האָט דערפֿילט מיט זײַן אינטויִציע, וואָס עס רוקט זיך אָן אויף דעם ייִדישן פֿאָלק אין פּוילן. ער איז געווען דער נבֿיא פֿון זײַן פֿאָלק, אַזוי ווי וולאַדימיר זשאַבאָטינסקי האָט ער פֿאָרויסגעזען דעם חורבן פֿון די ייִדן אין פּוילן. יצחק קאַצענעלסאָן האָט געמוזט פֿריִער דורכמאַכן וואַרשעווער געטאָ, כּדי ער זאָל וואַרפֿן די לאָזונג: "ייִדן, נעמט אײַך צום געווער! ייִדן לערנט אײַך שיסן!" געבירטיג האָט נאָך אין יאָר 1938 דאָס אַלץ פֿאָרויסגעזונגען.
געבירטיגס רוף האָבן אויסגעפֿירט די ייִדישע פּאַרטיזאַנער, די אויפֿשטענדלערס אין וואַרשעווער געטאָ און אַנדערע געטאָס און לאַגערן. דאָס דאָזיקע ליד, כאָטש עס איז פֿריִער קײן מאָל נישט געווען געדרוקט, איז דערגאַנגען צום פֿאָלק פֿון מויל צו מויל, פֿון געטאָ צו געטאָ, פֿון לאַגער צו לאַגער. ס׳איז געוואָרן אַ נאַציאָנאַלער הימען, ווײַל דער פֿאָלקסדיכטער מרדכי געבירטיג איז געווען אַ שליח־ציבור פֿון פּוילישן ייִדנטום. ער האָט אין זײַנע לידער געגעבן: דאָס האַרץ און די נשמה פֿון זײַן פֿאָלק.
איך האָב אָבער נישט געקענט מסכּים זײַן מיט געבירטיגס פּעסימיזם. איך בין געווען אַן אָפּטימיסט, אין 1940, ווי אַלע שפּעטערדיקע יאָרן פֿון דעם צווײטן וועלטקריג.
איך האָב שפּעטער אָנגעשריבן אַן אָפּטימיסטיש ליד ווי אַ מין ענטפֿער אויף געבירטיגס "שטעטל" און אים געווידמעט. איך האָב עס אים איבערגעשיקט מיט מײַן קוזין משה־הערש, וואָס האָט געוווינט אין קראָקע. משה־הערש האָט מיר דערצײלט, אַז דאָס ליד האָט אויף געבירטיגן געמאַכט אַ שטאַרקן אײַנדרוק און ער האָט געזאָגט: "עס איז פֿאָלקסטימלעך און ליטעראַריש." אָט איז דאָס ליד:
ס׳איז נאָר אַ דורכווײענדיקער ווינט — נישט פֿאַרצווײפֿלען מײַן קינד.מיר זײַנען אַלטע בײמער, טיף און ברײט,אין דער ערד פֿאַרוואָרצלטמיט גרויסע קרוינען,וואָס באַצירן די וועלט;שטאַרקע שטורעמווינטןקענען פֿון אונדזדי בלעטער נאָר אָפּרײַסן,די צווײַגן אָפּברעכן,אָבער נישט די קרוינען.שטאַרקע, טיף פֿאַרוואָרצלטע בײמערקענען ווינטן נישט אויסרײַסן,נישט אויסוואָרצלען!מיר זײַנען בײמער אײביקע,וואָס גיבן דער וועלט פּרות שפּײַזנדיקע.מיר וועלן אײביק זײַן!ס׳איז נאָר אַ דורכווײענדיקער ווינט — נישט פֿאַרצווײפֿלען מײַן קינד… 
אין לאָדזשער געטאָ איז דאָס ליד רעציטירט געוואָרן. עס האָט אַרײַנגעבלאָזן בטחון, גלויבן, אַז מיר וועלן איבערלעבן. הײַנט זע איך: בײדע זײַנען מיר געווען גערעכט. בײדנס ווערטער זײַנען מקוים געוואָרן.
איך האָב מיך געזעגנט מיט דער פֿרוי, מיט די צווײ טעכטער. ווען כ׳האָב מיך געזעגנט מיט דער ייִנגסטער טאָכטער, האָט זי שטאַרק געדריקט מײַן האַנט, איך האָב אויך אַזוי געטאָן. זי האָט שעמעוודיק אַראָפּגעלאָזט די אויגן און דאָס פּנים איז געוואָרן ראָזיק. מיך האָט געצויגן זי אַ קוש צו טאָן, אָבער כ׳האָב מיך געשעמט. מיט געבירטיגן האָב איך מיך שטאַרק צעקושט. זײַנע לעצטע ווערטער צו מיר זײַנען געווען: "געדענקט, למען־השם, באַשרײַבט אַלץ, וואָס איר האָט דורכגעלעבט. אײַער חובֿ איז דורכצופֿירן די דאָזיקע מיסיע."
איך האָב מיטגענומען ליבע און ווײטיק צו דער דאָזיקער משפּחה. די גאַנצע מלחמה האָב איך נישט פֿאַרגעסן די געבירטיגס און געחלומט: ווען די מלחמה וועט זיך ענדיקן, וועל איך פֿאָרן קײן קראָקע צו זײ, אפֿשר וועט די ייִנגסטע טאָכטער ווערן מײַן באַשערטע.
פֿון געבירטיגס משפּחה איז קײנער נישט געבליבן לעבן. מען דערצײלט: ווען די דײַטשן האָבן ליקווידירט די קראָקעווער געטאָ, איז מרדכי געבירטיג געזעסן אין גאַס אויף אַ שטײן און געשריבן אַ ליד, האָט אים אַ דײַטש דערשאָסן. וווּהין זײַן געבײן איז אַהינגעקומען, ווײסט מען נישט. זײַן ליד איז אָבער געבליבן און ווערט געזונגען פֿון זײַן פֿאָלק, וואָס איז צעשפּרײט איבער דער וועלט. וואָס מער מען זינגט עס, אַלץ מער באַגײַסטערט עס. זײַן ליד פֿון חורבן וועט בלײַבן אויף דורות.