צו קריגן אַן אמת בילד פֿון דעם מצבֿ פֿון די ייִדישע שולן דאַרף מען ניט פֿאַרגלײַכן די צאָל קינדער, װאָס גײען איצט אין די ייִדישע שולן מיט דער צאָל קינדער װאָס זײַנען געגאַנגען אין די שולן צען, פֿופֿצן אָדער אַפֿילו צװאַנציק יאָר צוריק. די צאָל קינדער איז אפֿשר איצט ניט קלענער װי מיט אַ פּאָר צענדליק יאָר צוריק. און אױב מען זאָל עטװאָס אַ דרײ טאָן די ציפֿערן, װי סטאַטיסטיקער קענען, װעט אױסקומען, אַז הײַנט באַזוכט אַ גרעסערע צאָל קינדער די ייִדישע שולן װי װען עס איז. פֿאַרשטײט זיך, אַז דער סטאַטיסטיקער װעט ניט דערמאָנען קײן זונטאָגשולן אָדער די שולן, װאָס געפֿינען זיך אין די פּאָבליק־סקולס־בנינים.
דער אמתער מצבֿ פֿון די שולן שפּיגלט זיך אָפּ אין דער צאָל גראַדואַנטן סײַ פֿון די פֿאָלקשולן און סײַ פֿון די מיטלשולן.
לעצטן פֿרילינג האָבן גראַדויִרט פֿון אַלע דרײַ טיפּן שולן: שלום־עליכם־פֿאָלקשולן, פּרץ־שולן (אַרבעטער־רינג) און פֿאָלקשולן פֿון נאַציאָנאַלן אַרבעטער־פֿאַרבאַנד, אַ סך־הכּל ניט מער װי אַרום 160 קינדער. אפֿשר מיט צען קינדער מער אָדער װײניקער. אָבער דאָס איז אַלץ ניט די אמתע צאָל. אַ גרױסע צאָל גראַדואַנטן זײַנען ניט געװען ראָוי צו גראַדויִרן. מע קאָן ערלעך אַראָפּנעמען אַ דריטל קינדער און נאָך מער, װאָס לױט זײערע ידיעות האָבן זײ ניט געטאָרט גראַדויִרן. מע האָט זײ גראַדויִרט װײַל זײ זײַנען שױן צו אַלט צו באַזוכן אַ פֿאָלקשול, װײַל זײ זײַנען געװאָרן בר־מיצװה, װײַל מען האָט זײ מער ניט געקאָנט אײַנהאַלטן אין שול, אָדער װײַל זײ האָבן שױן באַזוכט פֿיר יאָר די שול.
די צאָל קינדער אין אַלע דרײַ מיטלשולן גיט נאָך אַ בעסער בילד פֿון דער צאָל און קװאַליטעט פֿון אונדזערע גראַדואַנטן. אין אַלע דרײַ מיטלשולן געפֿינען זיך ניט מער פֿון אַ הונדערט און פֿופֿציק אָדער אַ הונדערט און זעכציק קינדער. אפֿשר נאָך װײניקער. די אַרבעטער־רינג־מיטלשול האָט אַרום אַכציק־נײַנציק קינדער, אין די מיטלשולן פֿון שלום־עליכם־פֿאָלק־אינסטיטוט און נאַציאָנאַלן אַרבעטער־פֿאַרבאַנד צו דרײַסיק אָדער פֿינף און דרײַסיק קינדער.
מע דאַרף געדענקען, אַז ביז מיט אַ צען יאָר צוריק האָט די אַרבעטער־רינג־מיטלשול געהאַט קרובֿ דרײַ הונדערט קינדער, די שלום־עליכם־מיטלשול קרובֿ צװײ הונדערט קינדער און די מיטלשול פֿון נאַציאָנאַלן אַרבעטער־פֿאַרבאַנד קרובֿ הונדערט קינדער.
דאָס רובֿ קינדער, װאָס באַזוכן איצט די װעלטלעכע ייִדישע שולן קומען פֿון הײמען, װוּ מע רעדט ניט קײן ייִדיש. די עלטערן, װאָס שיקן די קינדער אין אונדזערע שולן, האָבן ניט קײן באַציִונג צו ייִדיש װי דאָס לשון, װאָס פֿאַרהױלט אין זיך די פֿאָלקסקולטור (כ׳װײס װעגן דער אַנקעטע, װאָס דער אַרבעטער־רינג און דער שלום־עליכם־פֿאָלק־אינסטיטוט האָבן דורכגעפֿירט. ס׳איז אַ פֿאַרפּלאָנטערטער ענין און די שלוסן, װאָס די לערערס האָבן געמאַכט פֿון די ענטפֿערט זײַנען ניט קײן באַרעכטיקטע). אָט דער נײַער קאָנטינגענט עלטערן שיקן ניט די קינדער אין אַ ייִדישער פֿאָלקשול, װאָס שטעלט דעם טראָפּ אױף פֿאָלקסקולטור, װאָס פֿאָדערט אַ געװיסע מאָס פֿון סעפּאַראַטיזם פֿון דער אַלגעמײנער אַמעריקאַנער קולטור. זײ שיקן די קינדער אין אַ „היברו“, צו קריגן אַ לעק „דזשודאַיִזם“, ייִדישקײט. אױף די פּלאַקאַטן פֿון די װעלטלעכע שולן װערן אױסגערעכנט די לימודים פֿון די פֿאָלקשולן: ייִדיש, ייִדישע געשיכטע, „בײַבל“, בר־מיצװה, געזאַנג, ייִדישע ידיעות אאַז"װ. די עלטערן טײַטשן אױס דאָס פּראָגראַם לױט זײער נײגונג און פֿאַרלאַנג.
דאָס רובֿ קינדער, כּמעט אַלע, קומען ניט פֿון קײן ייִדיש־רײדנדיקע הײמען. אמת, דער קלאַנג פֿון ייִדיש־לשון איז זײ ניט אַזױ פֿרעמד װי, למשל, העברעיִש, אָבער דאָך קענען זײ ניט קײן ייִדיש. אין די ערשטע קלאַסן איז דאָס אָפֿיציעלע לשון ענגליש. אין די עלטערע קלאַסן איז ענגליש אױך אַ תּושבֿ. מע מוז אַװעקגעבן אַ סך צײַט און מי אױסצולערנען די קינדער פֿאַרשטײן ייִדיש, זײ אױסלערנען לײענען ייִדיש. אַפֿילו אין די פֿינפֿטאָגיקע שולן לערנט מען מיט תּלמידים ניט מער װי פֿינף שעה אַ װאָך, װאָס מײנט באמת נאָר פֿיר שעה. װי אַזױ קאָן זיך אַ קינד אױסלערנען אין אַזאַ קורצער צײַט רײדן און לײענען פֿרײַ ייִדיש און עס זאָל נאָך בלײַבן צײַט אױף עיקר־לימודים?
איך רײד דאָ װעגן פֿינפֿטאָגיקע שולן. די דרײַטאָגיקע, די שולן װאָס זײַנען אין די פּאָבליק־סקולס, זײַנען אַן ענין פֿאַר זיך און איך װעל רײדן װעגן זײ באַריכות שפּעטער.
קינדער װאָס קענען ניט קײן ייִדיש און קומען פֿון הײמען װוּ מען רעדט ניט קײן ייִדיש, האַלטן זעלטן אױס די פֿינף יאָר פֿון פֿאָלקשול. זײ דאַרפֿן עס ניט. זײ זײַנען דאָך ניט געקומען כּדי קריגן אַ דערציִונג פֿון אַ פֿאָלקסקולטור. זײ זײַנען געקומען בעיקר אין די פֿאָלקשולן צו קריגן אַ לעק פֿון קאָנפֿאָרמיסטישער ייִדישקײט. ניט די עלטערן פֿון די קינדער און ניט די תּלמידים זײַנען פֿאַראינטערעסירט צו גראַדויִרן. דערפֿאַר איז די צאָל גראַדואַנטן אַזױ קלײן. גראַדואַנטן זײַנען אַן אױסנאַם. די גראַדויִרטע, װאָס באַזוכן אַ מיטלשול זײַנען אַן אױסנאַם פֿון אַן אױסנאַם. די װאָס האַלטן אױס די פֿולע פֿיר יאָר פֿון מיטלשול זײַנען אַ זעלטנהײט – אַ יוצא־מן־הכּלל.
פֿאַרשטײט זיך, אַז פֿאַר אַזאַ קאָנטינגענט קינדער, אַפֿילו אין די העכערע קלאַסן, איז דער חומש פֿאַר קינדער אין ייִדיש צו שװער. ס׳איז אױך צו שװער פֿאַר זײ די קינדער־זשורנאַלן װאָס דערשײַנען איצט. ס׳איז געװען אַ צײַט, װען אַ צאָל קינדער האָבן געלײענט דעם קינדער־זשורנאַל, גענומען אים אַהײם צו לײענען. דערנאָך איז געװאָרן, אַז מע האָט דעם קינדער־זשורנאַל פֿאָרגעלײענט פֿאַר זײ. איצט קאָן מען פֿאַר זײ שױן אױך ניט פֿאָרלײענען. די קינדער פֿאַרשטײען ניט קײן ייִדיש. גאָר װײניק קאָפּיעס פֿון קינדער־זשורנאַל װערן פֿאַרשפּרײט אין די שלום־עליכם־שולן. אױך װײניק קאָפּיעס „קינדער־צײַטונג“, אַרױסגעגעבן פֿון אַרבעטער־רינג װערן פֿאַרשפּרײט. איך מײן ניט גלאַט אַרײַנגעשיקט אין די שולן פֿון צענטראַלן אָפֿיס, נאָר טאַקע גענוצט פֿון די לערערס און געלײענט פֿון די קינדער. די זשורנאַלן פֿאַר קינדער װערן געשיקט אין היפּשע צאָלן קײן מעקסיקע, קײן קאַנאַדע, קײן אַרגענטינע, איבער גאָר דער װעלט, צו יחידים דערװאַקסענע ייִדן, אָבער גאָר װײניק, טאַקע גאָר װײניק אין די צענדלינגער בלױז, אַפֿילו ניט אין די הונדערטער קאָפּיעס, װערן זײ פֿאַרשפּרײט צװישן די קינדער אין די פֿאָלקשולן.
אַ מאָל פֿלעגט זיך נאָך פֿאַרקױפֿן אַ בוך געשריבן פֿאַר קינדער. הײַנט גאָרנישט. דער אַרבעטער־רינג האָט אַפֿילו אױפֿגעהערט אַרױסצוגעבן די מאָגערע, דינע לײענביכלעך. דער פֿאַרלאַג „מתּנות“ האָט ניט אַרױסגעגעבן קײן קינדערבוך שױן יאָרן. די װאָס ער האָט געדרוקט פֿריִער ליגן און שימלען.
ס׳איז כּדאַי פֿאַרן עולם אױפֿצוקלערן דעם ענין בר־מיצװה אין די ייִדישע װעלטלעכע שולן. ס׳איז געװען אַ צײַט, װען די ייִדישע װעלטלעכע שולן האָבן ניט געהאַלטן פֿון בר־מיצװה, ס׳איז דאָך קלעריקאַליזם. אָבער דער דרוק פֿון די עלטערן איז געװאָרן אַזױ גרױס, אַז די שולן זײַנען געװען געצװוּנגען אײַנצופֿירן דעם צערעמאָניאַל. אין די שלום־עליכם־שולן איז אָנגעגאַנגען אַ גרױסער געראַנגל. סוף־כּל־סוף האָט מען אָנגענומען אַ רעזאָלוציע אײַנצופֿירן אַ מאָדערנע בר־מיצװה. מע האָט באַשטימט אַ קאָמיסיע אײַנצושטעלן אַ צערעמאָניאַל און אַ נוסח. ס׳האָט זיך אױסגעלאָזן אַז קײן נײַעם צערעמאָניאַל האָט מען ניט אײַנגעפֿירט. די סיבות װעלן װערן קלאָר שפּעטער. מען האָט אײַנגעפֿירט אַ „נאַסטאָיאַשטשע“ בר־מיצװה. אָבער די לערערס האָבן קײן חשק ניט געהאַט אָנהײבן צו לערנען מיט די קינדער די ברכות און די הפֿטורה. אַ סך לערערס, איבער הױפּט די פֿרױען לערערינס האָבן פּשוט ניט געקאָנט דעם לימוד, האָט מען אַרײַנגענומען אין די אַרבעטער־רינג־שולן און אין די שלום־עליכם־שולן מלמדים ספּעציעל פֿאַר דעם לימוד. דער מלמד לערנט אױס דעם ייִנגל די ברכות, די הפֿטורה און לײגן תּפֿילין. געװײנלעך דעם „ספּיטש“, די רעדע, לערנט עס דעם ייִנגל דער פֿאָלקשול־לערער. די בר־מיצװה האָט געהאָלפֿן די שולן. עס האָט זיך פֿאַרגרעסערט די צאָל ייִנגלעך. ביז מען האָט אײַנגעפֿירט בר־מיצװה איז געװען אַ סכּנה אַז די פֿאָלקשולן זאָלן װערן מײדלעכשולן.
דוכט זיך גוט: אָבער עס האָט זיך אַנטװיקלט אַ קאָמיש־טראַגישע סיטואַציע.
ראשית װי נאָר אַ ייִנגל װערט בר־מיצװה פֿאַרלאָזט ער די שול. ער איז שױן פֿאַרטיק מיט זײַנע לימודים. מיר זײַנען באַקאַנט פֿאַלן, װאָס ייִנגלעך האָבן אױפֿגעהערט צו גײן אין שול אַ חודש פֿאַר דער גראַדויִרונג. ער איז דאָך געװאָרן בר־מיצװה. אױב אַ ייִנגל װערט בר־מיצװה פֿון אָנהײב לערניאָר קאָנט איר אים ניט אײַנהאַלטן אין שול מיט קײטן. שנית איז געװאָרן אַ געזעלשאַפֿטלעכער פּלאָנטער. אַ סך בתּי־מדרשים און צענטערס האָבן זיך אָפּגעזאָגט צוצולאָזן די בר־מיצװה־בחורים פֿון די װעלטלעכע שולן עולה־לתּורה זײַן. די טענות פֿון די ראַבײַס און רבנים זײַנען:
– איר, װעלטלעכע ייִדן, האַלט ניט פֿון דאַװנען, פֿון מנינים, פֿון קריאת־התּורה, פֿון שבת און יום־טובֿ. מײנט עס, אַז מיר דאַרפֿן אײַך באַזאָרגן מיט אַ רעליגיעזן צערעמאָניאַל, װאָס איז בײַ אײַך טריף. מיר אין אונדזערע תּלמוד־תּורות און נאָכמיטאָגדיקע העברעיִשע שולן האָבן אַ באַשטימטע פּראָגראַם, װאָס אײַערער אַ ייִנגל קאָן ניט נאָכקומען. אַ ייִנגל פֿון אַן אַנדער תּלמוד־תּורה זײַנען מיר מחויבֿ צו דערלױבן מאַכן בר־מיצװה בײַ אונדז אין שול. זײ זײַנען אַ טײל פֿון ייִדישע קהילות. אָבער איר האָט ניט אַפֿילו קײן אײן שול װאָס מאַכט אַ מנין, פֿאַר װאָס זײַנען מיר מחויבֿ אײַך צושטעלן אײַערע רעליגיעזע הצטרכותן?
דער בר־מיצװה־פּלאָנטער איז ניט דער אײנציקער אין די ייִדיש־װעלטלעכע שולן. װען די שולן זײַנען געװען אידעאָלאָגיש קלאָר װעלטלעך איז ניט געװען קײן קאָנפֿליקט צװישן דער שול און דער הנהגה אין הױז; צװישן די לימודים און דער הײם. אָבער איצט, װען די שולן האָבן אָנגעהױבן אַרײַננעמען רעליגיעזע עלעמענטן, האָט זיך אַנטװיקלט אַ היפּשע סתּירה צװישן דער שול און דער הײם, צװישן די לערערס און די תּלמידים. װען מע לערנט חומש, װילן די קינדער ניט זיצן אָן היטלען. אַװדאי און אַװדאי מוז מען לערנען די בר־מיצװה־לימודים אין היטלען. גאָר אָפֿט װען אַ יונגער פֿאָטער קומט צו זען דעם לערער צו אַ פֿאַרװאַלטונג־זיצונג טוט ער ניט אױס דאָס היטל. נאָך מער, װאָס מײנט פּראַװען מיט קינדער אַן עונג־שבת און ניט האַלטן פֿון שבת? נאָך ערגער איז – צו אַן עונג־שבת מאַכן די קינדער קידוש. פֿאַר די עלטערן איז פּריקרע צוצוזען װי אַ קינד מאַכט קידוש אָן אַ היטל אָדער דער לערער שטײט אָן אַ היטל. הײַנט, אין די שולן װוּ מען לערנט תּפֿילות? טוט אָן דער לערער דאָס היטל און טוט עס אױס. אַן אמתע קאָמעדיע.
עס איז דאָ גאָר װײניק קולטור־טעטיקײט אַרום די שולן. אַ נײַ בוך איז שױן מער ניט קײן געשעעניש בײַ די פֿאַרװאַלטונגען. ייִדיש איז איצט אַ נחות־דרגא. קלײניקײטן: מען הערט שױן מער ניט קײן „גוטן אָװנט“, „אַ גוטע נאַכט“, נאָר „שלום“. מען זאָגט שױן „עונג שאַבאַט“, „שאַבאַט שאַלאָם“. ניטאָ מער קײן העברעיִש אָדער לשון־קודש, נאָר איװריט. און איװריט לערנט מען אין הײַסקול, ייִדיש ניט. ייִדיש האָט אַפֿילו בײַ די ייִדישיסטן איצט פֿאַרנומען דעם צװײטן אָרט.
אַ מאָל זײַנען געװען אָפֿטע לעקציעס, רעפֿעראַטן, קערמעשלעך אין די שולן. מחמת סיבות װאָס מיר װעלן דערקלערן װײַטער, האָט זיך די דאָזיקע טעטיקײט כּמעט װי אָפּגעשטעלט. מען האָט געלײגט גרױסע האָפֿענונגען אױף אַ ספּעציעלער קולטור־אַרבעט, װאָס װעט זײַן פֿאַרבונדן מיט אַן עונג־שבת אָדער יום־טובֿ. אָבער עס איז ניטאָ קײן אײן ייִדיש־װעלטלעכע שול אין גאַנץ ניו־יאָרק װאָס האָט אַלע װאָך אַן עונג־שבת. די סיבה איז אַ פּשוטע – מען האַלט דאָך ניט פֿון שבת. איז דער עונג־שבת אַן אונטערנעמונג. װי פֿיל אונטערנעמונגען קאָן מען האָבן דורכן װינטער? איבער הױפּט װען עס איז ניט קײן שבת־ אָדער יום־טובֿ־פֿײַערונג, װאָס מען פֿירט דורך אַלײן, נאָר שטענדיק װיל מען אַ קראַפֿט, אַן אונטערהאַלטער.
אָבער װאָס האָט פּאַסירט מיט די אַלטע טוערס, איבערגעגעבענע ייִדישיסטן, גלותיסטן, פֿאָלקיסטן, סאָציאַליסטן, סעקולאַריסטן, גלות־נאַציאָנאַליסטן און די אַלע װאָס האַלטן פֿון דאָיִקײט? די יורשים פֿון מיזרח־אײראָפּעיִשער װעלטלעכער ייִדישקײט? אָבער אײדער מיר באַטראַכטן דעם דאָזיקן ענין װעלן מיר זיך אָפּשטעלן אױף דער װיכטיקײט פֿון ייִדישיסטישן שולװעזן.
די ירידה פֿון אונדזערע שולן איז געקומען ניט נאָר דערפֿון װאָס די נײַע עלטערנשאַפֿט נײטיקט זיך ניט מער אין ייִדיש און װיל אַ קאָנפֿאָרמיסטישע דערציִונג, נאָר אױך מחמת דעם װאָס די טוערס און פֿאַרװאַלטערס פֿון די שולן זײַנען עלטער געװאָרן און זיך געביטן, געװאָרן „פֿרומערע ייִדן“ װי אַ מאָל. פֿרומערע ייִדן אפֿשר, אָבער ניט מער אַזױ שעפֿעריש װי אין די יונגע יאָרן.
מיט צװאַנציק יאָר צוריק אָדער אַפֿילו מיט פֿופֿצן יאָר צוריק איז די פֿאַרװאַלטונג פֿון די שולן באַשטאַנען פֿון ייִדישע פֿאָלקסמענטשן, װאָס האָבן ניט באַלאַנגט צו קײן בית־מדרש, ניט געװען פֿאַרבונדן מיטן ייִדישן רעליגיעזן לעבן און מיט דער ציוניסטישער באַװעגונג. געװײנטלעך זײַנען די דאָזיקע ייִדן געװען סאָציאַליסטן, װאָס האָבן זײער בילדונג געקראָגן אױף דער אַרבעטער־בירזשע, אין די יוניאָנס, אין דעם ייִדישן טעאַטער, אין די ייִדישער קאָנצערט־ און לעקציע־זאַלן, בכלל אין דער ראַדיקאַלער אַנטירעליגיעזער אָדער אַרעליגיעזער באַװעגונג. די ייִדישע פּרעסע איז געװען זײער הױפּט גײַסטיקע שפּײַז און די בעסערע פֿון זײ זײַנען געװען לײענער פֿון דעם ייִדישן בוך. דער ייִדישער שרײַבער איז געװען זײער רבי, אױטאָריטעט און פֿירער.
דער דאָזיקער עלעמענט האָט ניט געהאַט קײן אַנדער ייִדישע טעטיקײט אױסער דער שול־פֿאַרװאַלטונג. אױף די צדקה־קאַמפּײנען האָט ער געקוקט קרום, אין די זאַמלונגען פֿון נאַציאָנאַל־פֿאָנד האָט ער ניט קײן אָנטײל גענומען. אין אַ סינאַגאָגע האָט ער ניט אַרײַנגעשמעקט. זײַן הײם איז געװען אין גאַנצן אױסגעלײדיקט פֿון ריטואַל און צערעמאָניאַל. זײַן ייִדישקײט איז באַשטאַנען פֿון רײדן ייִדיש, פֿון לײענען ייִדיש, און פֿון דעם קהלשן לעבן אין שול. אַ קאָנצערט, אַ מלװה־מלכּה, די פֿײַערונג פֿון דערשײַנען פֿון אַ ייִדיש בוך, גײן אין ייִדישן טעאַטער און „קעמפֿן“ פֿאַר ייִדיש און פֿאַר ייִדישן באַװוּסטזײַן – אַ נעפּלדיקער באַגריף, װאָס האָט געמײנט אי גאָרניט, אי עס האָט געקענט כּולל זײַן אַלץ.
אָט דער דאָזיקער ייִד האָט זיך גענײטיקט בלױז אין אַ צוגאָבשול װוּ ער זאָל קאָנען דורכפֿירן צופֿעליקע פֿײַערונגען און װוּ דאָס קינד זאָל קריגן אַן אַבסטראַקט עטישע און סאָציאַליסטישע ייִדישע דערציִונג. דער דאָזיקער ייִד האָט ניט געהאַלטן פֿון אינסטיטוציאָנעלער ייִדישקײט. אַ צוגאָבשול פֿאַר אים איז געװען װי אָנגעמאָסטן.
דער אמתער מאָטיװ, טרײַבקראַפֿט אַרום די ייִדיש־װעלטלעכע שולן איז טאַקע געװען די אוראַלטע איבערצײַגונג, דאָס טיף ייִדישע באַװוּסטזײַן, אַז ייִדן זײַנען אַנדערש פֿון גױים. דאָס ייִדישע פֿאָלק איז אַן אײגנאַרטיק פֿאָלק צװישן די פֿעלקער פֿון דער װעלט און ייִדישקײט איז אַ גלױבן אין אַ גאָט־אידײע, װאָס איז מחייבֿ ייִדן צו לעבן אַ באַזונדער אײגנאַרטיק לעבן.
געװיסע טעאָרעטיקער פֿון ייִדישיזם האָבן אין תּוך אָנגענומען אָט דעם דאָזיקן אַתּה־בחרתּנו־געדאַנק און אים מאָטיװירט מיט נאַציאָנאַליזם, אָבער אַ נאַציאָנאַליזם ניט צוגעבונדן צו קײן לאַנד. די דאָזיקע טעאָרעטיקער האָבן אַפֿילו אַגיטירט פֿאַר אַ פֿול זעלבשטענדיקן שולװעזן דאָ אין אַמעריקע. די סעקולאַרע טוערס אַרום די שולן זײַנען ניט געװען אַזעלכע עקסטרעמיסטן.
דאָס אױפֿקומען פֿון סעקולאַרן סעקטאָר אין ייִדישן לעבן איז אין זײַן צײַט געװען אַ נױטװענדיקײט און איז געװען אַן אַבסאָלוט פּאָזיטיװע דערשײַנונג. די ייִדן, װאָס האָבן זיך געשטעלט קעגן טראַדיציאָנעלער ייִדישקײט, זײַנען געװען טיף־עמאָציאָנעלע ייִדן, װאָס האָבן גײַסטיק געלעבט אַ גאַנץ ייִדיש לעבן. זײ האָבן זיך ניט גענײטיקט אין קײן מיצװת־מעשׂיות, זײ האָבן ניט געדאַרפֿט קײן צערעמאָניאַל און האָבן זיך געקענט באַגײן אָן איסור־והיתּר. זײ האָבן געהאַט ייִדישע ידיעות און זײַנען געװען איבערגעזעטיקט מיט ייִדישן לעבנס־שטײגער. זײ האָבן געהאַלטן אַז רחמנא ליבא בעי, זײ האָבן געלײגט געװיכט אױף האַרץ־ייִדישקײט.
מען דאַרף ניט און מען טאָר ניט מינימיזירן דעם אױפֿטו פֿון אונדזערע װעלטלעכע שולן. די דאָזיקע שול האָט איבערגעגעבן אונדזערע קינדער אַ סכום װעלטלעכע ייִדישע ידיעות, װאָס אין צענטער איז געװען די ייִדישע ליטעראַטור, אױך נאָך דרײַ װיכטיקע זאַכן:
א) אַ געפֿיל פֿון אַ לעבעדיקער ייִדישקײט. ייִדישקײט מײנט ניט עפּעס אַזױנס, װאָס ליגט אין אַ מוזײ, פֿאַרגליװערט, פֿאַרפֿיקסירט אין טױטע טעקסטן, װאָס מען נעמט אַרױס בײַ באַשטימטע געלעגנהײטן, מען שטױבט עס אָפּ און װידער אַװעקגעלײגט. ייִדישקײט איז אױך ניט בלױז דאָגמע, אַ סכום געבאָטן און אָנזאָגונגען פֿון אַ בײזער מאַכט, װאָס באַשטראָפֿט פֿאַר יעדער קלײניקײט, פֿאַר יעדן בראָך אין דיסציפּלין. נײן, ייִדישקײט איז אַ לעבעדיקער גוף. ייִדישקײט איז אַ גרונט־אידײע, װאָס נעמט אָן פֿאַרשײדענע געשטאַלטן אין פֿאַרשײדענע צײַטן און אין פֿאַרשײדענע ערטער. ייִדישקײט מײנט דאָס לעבן פֿון לעבעדיקע ממשותדיקע ייִדן, אָט װי טאַטע־מאַמע װאָס זײער ייִדישקײט איז אוממיטלבאַר. די ייִדישע ליטעראַטור איז דער סימבאָל פֿון ייִדישער קאָנטינויִטעט. די ייִדישע שרײַבער זײַנען די לעבעדיקע טרעגער און שאַפֿער פֿון איצטיקער ייִדישקײט. די דאָזיקע נײַע שפּינער פֿון דעם געװעב פֿון ייִדישקײט האָט דער תּלמיד אָפֿט געזען מיט זײַנע אײגענע אױגן.
ב) אַ געפֿיל פֿון געהערן (בעלאָנגינג, אין ענגליש) צו אַ לעבעדיקן ייִדישן קיבוץ, װאָס איז אַ טײל פֿון אַ פֿאַרשפּרײט ייִדיש פֿאָלק. דער קיבוץ נעמט אױף די דרױסנדיקע װעלט, װיל זי מאַכן אַ טײל פֿון זיך, דאָך איז ער אָפּגעטײלט פֿון דער װעלט, װיל זײַן אָפּגעטײלט אָן קײן שום טעאָרעטישער באַרעכטיקונג. דאַרף ניט האָבן קײן באַרעכטיקונג – ס׳איז אַ זעלבסט־פֿאַרשטענדלעכע זאַך אָט (מיר'ן װידער נוצן דעם זעלביקן משל) װי טאַטע־מאַמע און װי די אײגענע משפּחה װאָס ער קען. אַ טײל פֿון דער װעלט אַרום און דאָך אַן אײנס פֿאַר זיך.
ג) אַ פֿאַרשטענדעניש, אַז כּדי צו זײַן ייִדן מוז מען האָבן און עס איז נײטיק אַ געװיסע מאָס פֿון אָפּגעזונדערטקײט. אַן אָפּגעזונדערטקײט ניט אַרױפֿגעצװוּנגען פֿון דרױסן, נאָר װאָס עס קומט פֿון אַן אינערלעכן זעלבסט־פֿאַרשטענדלעכן פֿאַרלאַנג אױפֿצוהאַלטן אַן אײגן אײגנאַרטיקן לעבן, װאָס האָט אין זיך אײביקע װערטן. די אָפּגעזונדערטקײט װערט דורכגעפֿירט ניט מיט קײן ספּעציעלער הלבשה, ניט מיט קײן באַזונדערער הנהגה נאָר מיט נוצן אַן אײגן לשון, װאָס איז מחייבֿ אַן אײגנאַרטיקן װעג פֿון דענקען און אױפֿנעמען די װעלט אידעיִש.
דאָס איז אַן אַבסטראַקטע ייִדישקײט, װאָס קאָן ניט און װיל ניט שאַפֿן קײן אײגענע אינסטיטוציאָנעלע פֿאָרעם פֿון ייִדישקײט. מיר זײַנען געװען אַזױ אָנגעזעטיקט מיט ייִדישקײט נאָך פֿון אונדזער יוגנט, אַז די װערטער „בתּי־מדרשים, „דאַװנען“, „אָפּהיטן שבת“ האָבן אױף אונדז אַרױפֿגעװאָרפֿן אַ שרעק, אַ מורא.
פֿאַר אונדז איז אונדזער צאַמען ברעכן געװען אַ פֿאָרעם פֿון ייִדישקײט. אָבער אונדזערע קינדער האָבן מיר ניט געקאָנט אײַנהאַלטן בײַ זיך. מיר האָבן פּשוט ניט געשאַפֿן פֿאַר זײ די פֿאָרעם, די הײם פֿאַר דער אַבסטראַקציע. מיר האָבן דאָך ניט געהאַלטן פֿון אינסטיטוציאָנעלער ייִדישקײט, האָבן מיר ניט געקאָנט שאַפֿן קײן אינסטיטוציעס.
אָבער אונדזערע גראַדואַנטן זײַנען געװאָרן זײער אַקטיװע און שעפֿערישע מיטגלידער אין פֿאַרשײדענע קהילות און אינסטיטוציעס. אומעטום קאָן מען גרינג דערקענען אַ מענטשן, װאָס האָט געענדיקט אָדער איז געגאַנגען אַ לענגערע צײַט אין אַ ייִדישיסטישער װעלטלעכער שול. ער פֿאַרמאָגט אַ פֿאָלקסטימלעכקײט און אַ האַרציקע צוגעבונדנקײט צו ייִדן, ייִדיש, און ייִדישן װעג פֿון לעבן.
מען מוז זאָגן, אַז ביז אַ געװיסער מאָס האָבן די ייִדישיסטישע שולן אָפּגעהיט די נשמה־יתירהדיקײט פֿון ייִדישן מענטשן. מיר האָבן אױפֿגעהאַלטן, אפֿשר ניט װילנדיק, ייִדישע זעלבסט־פֿאַרשטענדלעכע צוגעבונדנקײט צו ייִדישע טראַדיציעס. פּאַראַדאָקסאַל געזאָגט: מיר האָבן צוגעשטעלט צום אָרגאַניזירטן ייִדנטום אַן עלעמענט ייִדן, װאָס װײס, אַז ייִדישקײט איז ניט נאָר צערעמאָניאַל, ריטואַל, מיצװת און געבאָטן און אינסטיטוציעס, נאָר אַן אמונה פֿון אַ אײגנאַרטיקער גאָט־אידײע, אַן אידײע, װאָס איז שעפֿעריש און װערט אַלע מאָל באַנײַט. דאָס האָט צוגעגרײט דעם באָדן, געשאַפֿן די גײַסטיקע און עמאָציאָנעלע אַטמאָספֿער פֿאַרן איצטיקן אױפֿלעב פֿון עקסטרעמער אָרטאָדאָקסיע, װאָס װערט געשטיצט מיט אַ ברײטער האַנט פֿון ניט קײן אָרטאָדאָקסן.
מיר טאָרן ניט מינימיזירן דעם אױפֿטו פֿון די ייִדישע װעלטלעכע שולן און אַװדאי און אַװדאי טאָרן מיר ניט אַװעקמאַכן מיט דער האַנט די גאַנצע ייִדישיסטישע באַװעגונג אין איר באַטאָנען די װיכטיקײט פֿון דאָיִקײט. אין דעם געדאַנק איז פֿאַרװיקלט אַ טיף־ייִדישער װעלטבאַנעם – דער באַנעם אַז ייִדישקײט איז אַן אידײע, װאָס קאָן געדײַען איבער גאָר דער װעלט. װעט חלילה ייִדיש אונטערגײן און מיט ייִדיש דער באַגריף אַז ייִדן זײַנען אַ װעלטפֿאָלק, יעמאָלט װעט ייִדישקײט אײַנשרומפּן. עס װעט בלײַבן בלױז דער באַגריף, אַז ייִדישקײט איז נאָר אַן אמונה פֿון אַ באַשטימטן צערעמאָניאַל און ריטואַל, װאָס האָט ניט הינטער זיך קײן גרױסע אידײע. די מעכאַנישע דורכפֿירונג פֿון געבאָטן איז דער עיקר; ניטאָ קײן פֿילאָסאָפֿיע פֿון באַגריף מיצװה. און עס װעט פֿאַרשטאַרקט װערן דער געדאַנק, אַז דאָס ייִדישע פֿאָלק קאָן נאָר געדײַען אָדער אין אַן אײגן לאַנד װי אַלע אַנדערע פֿעלקער, אָדער װי אַ סעקטע װאָס װערט אױפֿגעהאַלטן מיט אָפּגעלעבטע מיטלען.
אָבער די ייִדישיסטישע װעלטלעכע טוער אַרום די שולן דאַרפֿן באַגרײַפֿן אַז צײַטן בײַטן זיך, אַן אידײע איז ניט סטאַטיש. אַנדערע מענטשן מיט אַן אַנדער ייִדישן הינטערגרונט זײַנען אױפֿגעקומען. אױך די אַלטע טוער האָבן זיך געביטן און די לױזע ניט־אינסטיטוציאָנעלע ייִדישקײט, װאָס מיר האָבן אױפֿגעבױט, איז איצט ניט מער װירקזאַם. און מיר, די אַלטע טוער האָבן זיך אָנגעזעטיקט מיט װעלטלעכקײט, סעקולאַריזם, און מיר בענקען נאָך אַן אינסטיטוציאָנעלער ייִדישקײט. אונדזערע קינדער אַװדאי און אַװדאי. זײ זײַנען אױפֿגעהאָדעװעט אױף אַ סעקולאַרער קולטור און זײ נײטיקן זיך און װילן טאַקע די פֿאָרמאַלע ייִדישקײט, װאָס איז געפֿאַלן אױף אונדז װי אַ שװערער יאָך.
װאָס איז די געביטענע לאַגע? דאָס װעלן מיר דערקלערן אין קומענדיקן קאַפּיטל.
